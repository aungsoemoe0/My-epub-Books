<html><head><meta http-equiv="Content-Type" content="text/html;charset=utf-8" /><link href="style.css" rel="stylesheet" type="text/css" /><title>တစ္ဆေ</title></head><body><div class="calibre" id="calibre_link-0">
<p class="block_">
</p>
	<h1 class="block_1" id="calibre_link-47">About Us</h1>
	<p class="block_2"><img src="images/000001.png" alt="Image" class="calibre1" /></p>
	<p class="block_3">ကျွန်တော်တို့အဖွဲ့သည် မြန်မာနိုင်ငံအတွင်းက e-Books Reader အသုံးပြုသူများနှင့် Digital Devices ‌တွေမှာ စာဖတ်သူများ အတွက် မြန်မာစာအုပ်များကို ဖတ်ရှုနိုင်စေရန် ကူညီပေးဖို့ ရည်ရွယ် ဖွဲ့စည်းထားသော အဖွဲ့ဖြစ်ပါသည်။ တိုးတက်လာသော နည်းပညာများအရ e-books Reader အသုံးပြုသူများလည်း များပြားလာပြီ ဖြစ်သော်လည်း နိုင်ငံတွင်းမှတော့ e-books Reader အသုံးပြုသူများ အတွက် မြန်မာစာအုပ် ဖတ်ရှုနိုင်ရန် အလွန် ခက်ခဲလျက်ရှိသည်။ ထို့ပြင်လက်ရှိမှာလည်း မြန်မာစာအုပ်များကို Digital နည်းဖြင့် ဖြန့်ဝေမှု လုံးဝမရှိသလောက် ဖြစ်သည်။ ထိုအခက်ခဲများကို ကျနော်တို့ တတ်နိုင်သည့် ဘက်မှ ကူညီပေးနိုင်ရန် ရည်ရွယ်ပြီး ပြုလုပ်ထားခြင်း ဖြစ်ပါသည်။</p>
	<p class="block_4">မူပိုင်ခွင့်ချိုးဖေါက်ပြီး ကိုယ်ကျိုးအတွက် လုံးဝ(လုံးဝ)အသုံးမပြုပါ။</p>
	<p class="block_2">အကယ်၍ ဤစာအုပ်အတွက် အဖိုးအခ တစ်စုံတစ်ရာ ပေးခဲ့ပြီး ရခဲ့သည် ရှိသော် ဂျင်းထည့်ခံရပြီ မှတ်ပါ။</p>
	<p class="block_2"><a href="https://t.me/TheBookR" class="calibre2">🅦🅗🅘🅢🅟🅔🅡 of 🅦🅞🅡🅓🅢</a></p>
	<p class="block_5"><span class="text_"></span><a href="https://t.me/TheBookR" class="calibre2"><span class="text_">Subscribe Telegram Channel</span></a> </p>
	<p class="block_6"><span class="text_"></span><a href="https://t.me/TheBookR" class="calibre2"><span class="text_">https://t.me/TheBookR</span><span class="text_1"></span></a><span class="text_1"><br class="calibre3" id="calibre_link-48" />
</span></p>
	</div>

<div class="calibre" id="calibre_link-1">
<h1 class="block_7" id="calibre_link-49">Ebook မှတ်တမ်း</h1>
	<p class="block_8">&nbsp;</p>
	<p class="block_8">&nbsp;</p>
	<p class="block_9">Epub kfx - Whisper Of Words</p>
	<p class="block_9">Ocr - ⓀⓅ</p>
	<p class="block_9">Proof - Crooner Hein</p>
	<p class="block_10"><span class="text_2"></span><a href="https://whisper1of.blogspot.com/" class="calibre2"><span class="text_2">Blog - https://whisper1of.blogspot.com/</span><span class="text_3"></span></a><span class="text_3"><br class="calibre4" id="calibre_link-50" />
</span></p>
	</div>

<div class="calibre" id="calibre_link-2">
<p class="block_10">
<span class="text_3">
</span></p>
	<p class="block_11">တစ္ဆေ</p>
	<p class="block_10"><span class="text_3">မင်းကျော်</span><span class="text_4"><br class="calibre4" id="calibre_link-51" />
</span></p>
	</div>

<div class="calibre" id="calibre_link-3">
<p class="block_10">
<span class="text_4">
</span></p>
	<h1 class="block_12" id="calibre_link-52">ပုဂံ စာအုပ်တိုက်၏ နှစ်လည်မှတ်ချက်</h1>
	<p class="block_13">&nbsp;</p>
	<p class="block_14">ပုဂံသည် စာရေးဆရာများ၊ ပန်းချီဆရာများ၊ စာစီသူ၊ ပုံနှိပ်သူ၊ ဘလောက်လုပ်ငန်း လုပ်သားများ၊ စာအုပ်ချုပ်သူများ စသည့် ကာယ၊ ဉာဏ ပညာသည်များနှင့်တကွ စာဖတ်သူများ၊ စာအုပ်ကိုယ်စားလှယ်ကြီးများ၏ ဝိုင်းဝန်းကူညီ အားပေးမှုဖြင့် သုံးနှစ်ကာလခရီးသို့ ရောက်ခဲ့ပေပြီ။ </p>
	<p class="block_14">ထို့ကြောင့် ပုဂံသည် စာပေအနုပညာပိုင်းဆိုင်ရာ ပုဂ္ဂိုလ်များ၊ စာအုပ်လုပ်ငန်းဆိုင်ရာ ပညာရှင်များနှင့်တကွ စာဖတ်သူ၊ စာပေမြတ်နိုးသူများ၊ စာအုပ်ကိုယ်စားလှယ်ကြီးများအား အထူးကျေးဇူးတင်ပါကြောင်း ဦးစွာ ဖော်ပြအပ်ပါသည်။ </p>
	<p class="block_14">ယင်းသို့သော ကျေးဇူးတရားကို အမြဲဆင်ခြင် အောက်မေ့သည်နှင့် လျော်ညီစွာ ထိုစာပေလုပ်ငန်းဆိုင်ရာ ပုဂ္ဂိုလ်များနှင့် စာပေမြတ်နိုးသူများ၏ ကျေးဇူးတရားကို တုံ့ပြန်နိုင်ရန်အတွက် လည်းကောင်း၊ အလိုဆန္ဒ ပြည့်ဝနိုင်စေရန်အတွက် လည်းကောင်း၊ ပုဂံသည် အခါမလပ် ကြိုးပမ်း ဆောင်ရွက်ခဲ့ပါသည်။ </p>
	<p class="block_14">ယင်းသို့ ကြိုးပမ်းဆောင်ရွက်ရာ၌ ပုဂံသည် တဖက်တွင် ဝတ္ထုများ၊ နိုင်ငံရေးဆိုင်ရာ စာပေများ၊ စာပေအနုပညာဆိုင်ရာ စာအုပ်များနှင့်တကွ ကမ္ဘာ့ဂန္ထဝင်ဝတ္ထုကြီးများကို ထုတ်ဝေနေသလို၊ ပင်ကိုရေး မြန်မာဝတ္ထုရှည်ကြီးများ ထုတ်ဝေနိုင်ရေးကိုလည်း တတ်နိုင်သမျှ ဆောင်ရွက်ခဲ့ပါသည်။ ထိုသို့ ဆောင်ရွက်ရာတွင် စာအုပ်၏ အရွယ်အစား၊ ကုန်ကျစရိတ်တို့ကို ချင့်၍ အနည်းဆုံးသော စာအုပ်ဈေးနှုန်း သတ်မှတ်နိုင်ရေးကိုလည်း ကြိုးစားခဲ့ပါသည်။ ယင်းသို့ စာအုပ်ဈေးနှုန်း သတ်မှတ်ရာ၌ ပုဂံသည် စာမျက်နှာ အနည်းအများ၊ စာရွက်အမျိုးအစား၊ ကုန်ကျစရိတ် အနည်းအများ စသည်ဖြင့် စာအုပ်အခြေအနေကို တွက်ဆပြီး စာဖတ်သူအဖို့ အသက်သာဆုံးဖြစ်အောင် ကြိုးစားခဲ့သည်ချည်း ဖြစ်ပါသည်။ </p>
	<p class="block_14">ယခု ဤစာအုပ်ဆိုလျှင် တတွဲစီခွဲ၍ ထုတ်ဝေပါက သုံးကျပ်တန် သုံးတွဲ၊ တန်ဖိုးအားဖြင့် ကိုးကျပ် သတ်မှတ်နိုင်မည် ဖြစ်သော်လည်း ပုဂံသည် သုံးနှစ်လည် အထိမ်းအမှတ် စာဖတ်သူတို့၏ ကျေးဇူးကို တုံ့ပြန်သောအားဖြင့် အများသတ်မှတ်နှုန်းအရ သုံးကျပ်တန် သုံးတွဲစာ ကိုးကျပ်တန် စာအုပ်ကို ငါးကျပ်မျှ တန်ဖိုးသတ်မှတ် ထုတ်ဝေပါသည်။ </p>
	<p class="block_14">ဤသို့အားဖြင့် ပုဂံသည် ပင်ကိုယ်ရေး မြန်မာဝတ္ထုရှည်ကြီးများ ပေါ်ပေါက်နိုင်မှုကို ရှေးရှုရည်ရွယ်ခြင်း၊ စာဖတ်သူများအတွက် အသက်သာဆုံးသော ကုန်ကျမှုဖြင့် စာပေအရသာကို တအီတဝကြီး ခံစားနိုင်စေ ဟူသော စေတနာထားရှိခြင်းတို့ဖြင့် ဤစာအုပ်ကို ပုဂံသုံးနှစ်မြောက် နှစ်လည်အထိမ်းအမှတ်အဖြစ် ထုတ်ဝေသည်ကို စာပေမြတ်နိုးသူတို့အနေဖြင့် ကျေနပ်အားရခြင်း ဖြစ်လိမ့်မည်ဟု မျှော်လင့်ရပါသတည်း။ </p>
	<p class="block_15">ပုဂံစာအုပ်တိုက်၊ </p>
	<p class="block_15" id="calibre_link-53">ရန်ကုန်။</p>
</div>

<div class="calibre" id="calibre_link-4">
<h1 class="block_12" id="calibre_link-54">ခင်မင်လေးစားအပ်သော စာဖတ်သူသို့</h1>
	<p class="block_13">&nbsp;</p>
	<p class="block_14">စာရေးသူသည် အတတ်နိုင်ဆုံးသော အားထုတ်မှုဖြင့် ဤဝတ္ထုကို ရေးပါသည်။ ထိုသို့သော အားထုတ်မှုမျိုးသည် စာရေးသူ တဦးတယောက်၏ အဆုံးစွန်သော အားထုတ်မှုမျိုး ဖြစ်သည် ဟူ၍ကား မမှတ်ယူပါ။ </p>
	<p class="block_14">ထို့အတူ အတတ်နိုင်ဆုံးသော အားထုတ်မှုဆိုရာ၌ အကြွင်းမဲ့ ဆိုရေးဆိုရာ ကင်းပပြီဟုလည်း မယူဆပါ။ </p>
	<p class="block_14">စင်စစ် စာရေးသူ၏ အားထုတ်မှုနှင့်ပတ်သက်၍ နားအလည်နိုင်ဆုံးသော ပုဂ္ဂိုလ်သည် စာဖတ်သူသာလျှင် ဖြစ်ရမည်ဟု ရိုးသားစွာ နှလုံးပိုက်ပါ၏။ </p>
	<p class="block_14">ထို့ကြောင့် စာရေးသူသည် မိမိ၏ အားထုတ်ကြိုးပမ်းမှုနှင့် ပတ်သက်၍ စာဖတ်သူ၏ ပြစ်တင်ဝေဖန်ခြင်း၊ ညွှန်ပြဝေဖန်ခြင်း စသည့် မည်သည့်ဝေဖန်ခြင်းမျိုးကိုမဆို အခါမလပ် ကြိုဆိုအပ်ပါသည်။ ထိုသို့ ဝေဖန်လာခြင်းမျိုးသည် စာရေးသူအပေါ်၌ ထားရှိသော စေတနာ ဖြစ်သည်ဟုလည်း အစဉ်သဖြင့် အောက်မေ့အမှတ်ရခြင်း ဖြစ်ပါသည်။ ထိုဝေဖန်မှုမျိုး၏ ကျေးဇူးတရားကိုလည်း မမေ့မလျော့ ဖြစ်ရပါသည်။ </p>
	<p class="block_14">သို့ဖြင့် စာရေးသူသည် မိမိ၏ ကြိုးပမ်းအားထုတ်မှုနှင့် စပ်လျဉ်း၍ အားနည်းပျော့ညံ့သည် များကို ပြုပြင်နိုင်ရမည်ဟု အစဉ်သဖြင့် မှတ်ယူပါသည်။ </p>
	<p class="block_14">ဤသည်ပင်လျှင် စာဖတ်သူတို့၏ စေတနာနှင့် ကျေးဇူးတရားကို စာရေးသူအနေဖြင့် တုံ့ပြန်ခြင်း ဖြစ်နိုင်စွမ်းသည်ဟုလည်း ယုံကြည်ရင်းစွဲ ရှိပါ၏။ </p>
	<p class="block_16">စာဖတ်သူတို့၌ လေးစားခြင်းသည် စာရေးသူ၏ မဖောက်ပြန်သောတရား ဖြစ်ကြောင်းကိုလည်း ထပ်လောင်းဖော်ပြအပ်ပါသည်။ </p>
	<p class="block_17" id="calibre_link-55">မင်းကျော်</p>
</div>

<div class="calibre" id="calibre_link-5">
<h1 class="block_12" id="calibre_link-56">| ၁ |</h1>
	<p class="block_13">&nbsp;</p>
	<p class="block_14">နှင်းမှုန်များသည် ထူထပ်စွာ ကျဆင်းနေ၏။ အရှေ့ဘက် ကောင်းကင်၌ ဆုတ်ရက် လခြမ်းသည် နီကြင့်ကြင့်အဆင်းကို ဆောင်လျက် ထွက်ပြူစပြုလေပြီ။ နှင်းမှုန်ကြား၌ လမင်း၏ အရောင်သည် မှုန်မွှားမွှားနိုင်လှသည်။ လမင်းသည် ကမ္ဘာမြေသို့ ရောက်လာရန် ဝန်လေး တွန့်ဆုတ်နေဟန်ရှိ၏။ တခါတရံ၌ မြောက်ဘက်လေသည် ဝှေ့ယမ်း တိုက်ခတ်လာတတ်သည်။ ထိုအခါ မှုန်မွှားမွှား အလင်းရောင်နှင့် ရက်ဖောက်ထားဟန်ရှိသော နှင်းဇာပါးသည် လှုပ်ယမ်း တွန့်ခါသွားလေ၏။ သစ်ပင်ကိုင်းခက်တို့သည် ဆောင်းချမ်းဒဏ်ကြောင့် ခိုက်ခိုက်တုန် ဖြစ်ကြရသည် ဟု ထင်မှတ်စရာ ရှိ၏။ </p>
	<p class="block_14">ပတ်ဝန်းကျင်တခုလုံးသည် ဆောင်းနှင်းအောက်၌ မလှုပ်မယှက် ငြိမ်သက် ငိုက်မျဉ်းနေရာမှ မြောက်လေ ဝှေ့ယမ်းလာသည်ကြောင့် တုန်တုန်ယင်ယင်ဖြစ်သွားလေ၏။ </p>
	<p class="block_14">ထိုနောက် ပြန်လည် တိတ်ဆိတ်သွားပြန်သည်။ </p>
	<p class="block_14">မြို့ဘက်သို့ ရှေးရှုသော လမ်းမကြီးသည် ဆောင်းချမ်းဒဏ်ကို လုံးဝ အမှုမထားသည့် ဟန်ပန်မျိုးဖြင့် ဆန့်ဆန့်ကြီး လဲလျောင်းနေ၏။ သူသည် ထိုနေရာ၌ နှစ်ကာလကြာမြင့်စွာ မလှုပ်မချောက် လဲလျောင်းနေခဲ့ပြီးဖြစ်၏။ နေပူသည်၊ မိုးရွာသည်၊ နှင်းကျသည်များကို သူ အကြိမ်ကြိမ် ကြုံဖူးသည်။ သူ့အပေါ်တွင် ယာဉ်အမျိုးမျိုး၊ လူသူ တိရစ္ဆာန်အမျိုးမျိုးတို့ ဖြတ်သန်း ကျော်နင်းသွားသည်ကိုလည်း လည်စင်းခံခဲ့ရလှပေပြီ။ လွန်ခဲ့သော မကြာသေးမီအချိန်ကဆိုလျှင် စစ်သုံးယာဉ် အမျိုးမျိုး အစားစားတို့သည် သူ့ကို နိုင်ထက်ကလူပြုကာ ချေနင်းသွားခဲ့သည် မျိုးကိုလည်း တသက်နှင့်တကိုယ် ပထမဆုံးအကြိမ်အဖြစ် ကြုံခဲ့ရပြီဖြစ်၏။ ထိုအခါက ဤပတ်ဝန်းကျင်တခုလုံးမှာ ရံဖန်ရံခါ သေနတ်သံ၊ အမြောက်သံ၊ ရံဖန်ရံခါ လေယာဉ်သံ၊ ဗုံးသံ၊ ရံဖန်ရံခါ လူတို့ အော်ဟစ်သံ ညည်းတွားသံ အမျိုးစုံတို့ဖြင့် ရပ်တည်ရာမရ ဖြစ်ခဲ့ဖူးလေသည်။ သို့သော် ဤလမ်းမကြီးသည် တစိကလေးမျှ မဖြုံ။</p>
	<p class="block_14">မြို့အဝင်ဝတွင် သစ်ပင်များသည် လမ်းနှစ်ဖက်၌ တန်းစီလျက် လမ်းမကြီးကို အုပ်မိုးထား၏။ သစ်ကိုင်း ခက်လက်တို့သည် တခုနှင့် တခု ကပ်လျက် ထပ်လျက် အုပ်မိုးထားသည် ဖြစ်သောကြောင့် ထိုနေရာ၌ အမှောင်သည် ပိုမိုအတင့်ရဲလှပေသည်။ </p>
	<p class="block_14">လမ်း၏ညာဘက် ခရစ်ယာန်သင်္ချိုင်းတွင်းရှိ မြန်မာကုက္ကိုပင်ကြီးများသည် မားမားမတ်မတ် ရပ်လျက် ရှိကြသည်။ ထိုသစ်ပင်ကြီးများသည် တခါတရံတွင် ဟိုဘက်သည်ဘက် ယိမ်းထိုးပြုကာ ပတ်ဝန်းကျင်ကို ခြောက်လှန့်နေဟန်ရှိ၏။ အုတ်ဂူများနှင့် လက်ဝါးကပ်တိုင်များသည် အမှောင်တွင် ငုတ်တုတ်ထိုင်လျက် လမ်းဘက်သို့ မိမိတို့၏ ပြူးကျယ်သော မျက်လုံးအစုံများဖြင့် စိန်းစိန်းစူးစူး ကြည့်နေဟန်ရှိ၏။ မြောက်ဘက်လေသည် အုတ်ဂူများ၊ လက်ဝါးကပ်တိုင်များနှင့် သစ်ပင် ခက်လက်များ ကြားတွင် မှင်စာကလေးများပမာ အော်ဟစ်ပြေးလွှားနေ၏။ </p>
	<p class="block_14">ထို့နောက် အတန်ကြာ ဆိတ်ငြိမ်သွားပြန်သည်။ </p>
	<p class="block_14">သင်္ချိုင်းအတွင်း ကုက္ကိုပင် ထိပ်ဖျားမှ ဇီးကွက်တကောင်သည် ဆင့်ကဲ အော်မြည်လျက် ရုတ်ခနဲ ထပျံသွားလေသည်။ </p>
	<p class="block_14">တိတ်ဆိတ် ငိုက်မျဉ်းနေသော ပတ်ဝန်းကျင်သည် လန့်ဖျပ် နိုးထလာပြီး တုန်တုန်ယင်ယင် ဖြစ်နေပြန်၏။ </p>
	<p class="block_14">အေးငြိမ်း၏ ခန္ဓာကိုယ်တခုလုံးတွင် လည်ပတ်နေသော သွေးကြောအလုံးစုံသည် ချက်ချင်း အေးစက်စိုင်ခဲ ရပ်တန့်သွားကြပြီ ထင်လိုက်မိ၏။ အေးငြိမ်းသည် ခပ်စောစောက အလုံးစုံကို မေ့လျော့နေခဲ့သည်။ ရွာမှ ထွက်လာစက နည်းနည်းကြောက်သည်။ ရွာဘက်မှလာသော မြေလမ်းအတိုင်း လာခဲ့ပြီး တာလမ်းမပေါ်ရောက်၍ မြို့ဘက်သို့ ရှေးရှုလိုက်သည်နှင့် ကြောက်စိတ်သည် ချက်ချင်းထွက်ပြေး ပျောက်ကွယ်သွား၏။ အသိစိတ်အာရုံသို့ မှုန်မှေးသော လရောင်သည် မရောက်လာ။ နှင်းမှုန်ဇာပါးလွှာကိုလည်း မမြင်။ အေးမြသော မြောက်ဘက်လေကို လည်း သတိမထားမိ။ </p>
	<p class="block_14">ယခုမူ အေးငြိမ်းသည် ပခုံးထက်က တဘက်စောင် နှစ်ဖက်စွန်းကို ခပ်တင်းတင်း ဆွဲချလိုက်ရပေပြီ။ ဤအပြုအမူသည် အလုံးစုံသော ကြောက်လန့်ဖွယ်ရာတို့ဘေးမှ ကာကွယ်ခြင်း ဟုလည်း ယူဆဟန်ရှိ၏။ ကြောက်စိတ် အနည်းငယ် ဝင်လာပြီဟူ၍ သိလိုက်သည်။ ထို့ကြောင့် ညာဘက်မှ သင်္ချိုင်းကို လုံးဝမကြည့်ရဲ။ </p>
	<p class="block_14">သစ်ပင်တန်းသည် မြို့ထဲအထိ အုံ့ဆိုင်းနေ၏။ သင်္ချိုင်းမြေ၏ တဖက်စွန်း၌ စစ်တပ်ဝိုင်း ရှိသည်ကို အေးငြိမ်း သိသည်။ ယခု ထိုစစ်တပ်ဝိုင်းကို အေးငြိမ်း မေ့လျော့ထားလိုက်သည်။ တဘက်စောင်ကို လက်နှစ်ဖက်ဖြင့် တင်းတင်းဆွဲကာ ခြေလှမ်းကို ပိုမိုအားစိုက်လှမ်းလာခဲ့သည်။ ခြေလှမ်းများသည် ပိုပိုသွက်လက်လာဟန် ရှို၏။ လေးမိုင်နီးပါးခရီးကို လျှောက်ခဲ့ရသည့်အတွက် ညောင်းညာခြင်း၊ နာကျင်ခြင်း ဖြစ်ရသည်များကိုလည်း မေ့လျော့နေဆဲ ဖြစ်လေသည်။ ရင်ထဲတွင် အမျိုးအမည် ခွဲခြားမရသော ဝေဒနာများ ရောနှောလျက် ခလောက်ဆန်နေကြ၏။ လေမုန်တိုင်း ကျနေသည်နှင့်လည်းတူ၏။ လှိုင်းတံပိုး ရိုက်ခတ်နေသည်နှင့်လည်း တူ၏။ သို့သော် စိတ်က စောလွန်းနေသဖြင့် ဘာကိုမျှ တိတိပပ ခံစားမိသည် မရှိ။ </p>
	<p class="block_14">စစ်တပ်ဝိုင်းအဆုံးတွင် ညာဘက်မှ ဦးတည်လာသော လမ်းသွယ်တခုရှိ၏။ ထိုလမ်းသွယ်ဆီမှ မော်တော်ကားတစီးသည် အရှိန်ပြင်းစွာဖြင့် မောင်းနှင်လာလေသည်။ အေးငြိမ်း၏ ခြေလှမ်းသည် တုံ့ခနဲ ရပ်တန့်သွား၏။ မော်တော်ကားသည် လမ်းသွယ်အတိုင်း ထွက်လာပြီး မိမိတူရူသို့ အရှိန်ပြင်းစွာဖြင့် ဆက်လက်မောင်းနှင် လာလိမ့်မည်ဟု ရုတ်ခြည်း တွေးထင်စိတ်ကြောင့် ထိတ်လန့်သွား၏။ သို့သော် မော်တော်ကားသည် လမ်းမကြီးနှင့် ဆုံရာ၌ ညာဘက်သို့ ကွေ့ချိုးကာ လမ်းမကြီးအတိုင်း အနောက်ဘက်သို့ အရှိန်ပြင်းစွာ ခုတ်မောင်းသွားပြန်သည်။ ကားမီးရောင်တွင် ထောင်နံရံကြီးကို မြင်ရလေပြီ။ </p>
	<p class="block_14">ထိုအခါ သူ့စိတ်အာရုံသို့ ဘဒင် ရောက်လာခဲ့လေသည်။ </p>
	<p class="block_14">ရုတ်တရက် တုံ့ရပ်သွားသော ခြေလှမ်းသည် ပြန်လည်လှုပ်ရှားလာ၏။ ရင်ထဲ၌ ပူလောင်သွားလေသည်။ သောကမီး တောက်သည်။ နှလုံးသည်းပွတ်မှာ နာကျင်လာသည်။ ဝေဒနာအလုံးစုံသည် ရင်တွင် ပြည့်လျှံဝေကျမည် တကဲကဲ ရှိလာ၏။ </p>
	<p class="block_14">ထောင်ထဲမှ သူ့မျက်နှာကို မြင်ယောင်လာသည်။ သည်တော့ ဝမ်းနည်းသည်။ ကိုဘဒင်ကို အေးငြိမ်း သနားသည်။ ကိုဘဒင်အတွက် အေးငြိမ်း စိတ်ထိခိုက်လာသည်။ နံနက်ခင်းက အဖြစ်တွေကို ပြန်ပြီး မြင်ယောင်လာသည်။ </p>
	<p class="block_6">◾</p>
	<p class="block_14">မြင့်မားထူထဲသော အုတ်တံတိုင်း လေးဖက်ကာရံလျက် အတွင်း၌ သံဆူးကြိုးခက်များ ရစ်ပတ်ထားသော သံတိုင်ကာ အဆောက်အအုံတွင်းရှိ သံတိုင်များကြားမှ မိမိလင်သား၏ ညှိုးငယ်သောမျက်နှာကို ပထမဆုံးအကြိမ် မြင်တွေ့ခဲ့ရခြင်း ဖြစ်လေသည်။ </p>
	<p class="block_14">သူ့ဆီကို လာစဉ်က သူ စိတ်မကောင်း မဖြစ်စေလိုသောဆန္ဒဖြင့် အံကို တင်းတင်းကြိတ်ကာ သူ့ရှေ့မှာ ဟန်ဆောင်မျက်နှာထားဖြင့် အားပေးစကား ဆိုမည်ဟု အေးငြိမ်းစိတ်ကူးခဲ့သည်။ သို့ပေမဲ့ သားနှင့်မယားကို ချစ်ကြင်နာရမည်မှအပ ဘာမျှ နားလည်ခြင်းမရှိ။ ပြီး မိမိကိုယ်တိုင် အကျဉ်းထောင်တွင်းသို့ ရောက်နေရသည်ကိုလည်း ဘာမျှသိနားလည်ခြင်း ရှိဟန်မတူသော လင်သား၏ မျက်လုံးအစုံမှာ မျက်ရည်စက်တွေဖြင့် ရီဝေနေသည်ကို တွေ့ရသောအခါ အေးငြိမ်း ရင်ထဲကမချိ။ </p>
	<p class="block_14">“ငါ့ကို ဘာဖြစ်လို့ ဖမ်းတာတဲ့လဲ အေးငြိမ်းရယ်၊ ခု ငါထောင်ကျတော့မှာလား၊ ဒီလိုဆို ငါ ထောင်ထဲမှာ ဘယ်လောက်ကြာမှာလဲ၊ နင်တို့သားအမိနဲ့ခွဲပြီး နေရရင် ငါဒုက္ခရောက်မှာပဲ အေးငြိမ်း ငါမရှိရင်ကော နင်တို့သားအမိ ဘယ်လိုနေကြ စားကြမလဲ၊ ငါ ထောင်မကျအောင် လုပ်ပေးပါ အေးငြိမ်းရာ နင်လုပ်ရင် ရပါတယ်၊ သူ့ဆီကို နင်သွားပါ၊ နင်သွားပြောရင် ငါ့ကိုလွှတ်မှာပါ အေးငြိမ်းရယ်” </p>
	<p class="block_14">ငိုသံနှင့် ရောထွေးတုန်ယင်နေသော လင်သား၏စကားတွေကို ကြားရတော့ အေးငြိမ်း မျက်ရည် မဆည်နိုင်။ မငိုဘူး အံခဲထားပါလျက် မျက်ရည်က သွယ်ကျရသည်။ သူပြောသမျှကို နားထောင်ရင်း အချိန်ကုန်သည်နှင့် သူ့ရှေ့က ထွက်ခွာလာခဲ့သည်အထိ သူ့ကို စကားတလုံးမျှ မပြောခဲ့ရ။ သူ့ထံမှ မျက်ရည်စက်လက်ဖြင့် ခွာထွက်ရခဲ့သည်။ </p>
	<p class="block_6">◾</p>
	<p class="block_14">ယခုတဖန် မနက်က သူပြောသောစကားတွေကို ကြားယောင်လာပြန်၏ ရင်ထဲမှ တလှပ်လှပ် လှုပ်ခတ်လာသည်။ မျက်ရည်စသည် မသိမသာ သွယ်ကျလာ၏။ </p>
	<p class="block_14">ခြေလှမ်းသည် ပိုမို သွက်လက်လာ၏။ </p>
	<p class="block_14">ထောင်ကြီးထောင့်သို့ ရောက်သောအခါ ခြေလှမ်းအစုံသည် တုံ့ရပ်သွားပြန်သည်။ မည်းမည်းမှောင်မှောင် အုတ်တံတိုင်းကြီးကို စူးစူးစိုက်စိုက် ကြည့်လျက် တွေငေးနေပြန်၏။ မိမိမျက်လုံးအစုံသည် အုတ်တံတိုင်းကို ဖောက်ထွင်းကာ ကိုဘဒင်ကို မြင်နိုင်သည်အထင် ရောက်ဟန်ရှိ၏။ အကြားစိတ်ကလည်း ကိုဘဒင်ပြောသော စကားကို ကြားရမည်အထင်ဖြင့် နားကို စွင့်ကြည့်သည်။ သူ့ကိုလည်း မမြင်ရ။ သူပြောသည်လည်း မကြားရ။ သံချောင်း ၁၁ ချက် ခေါက်သံသည်သာလျှင် ထောင်ကြီးဆီမှ ပြတ်တောင်းတောင်း ပေါ်ထွက်လာလေသည်။ သံချောင်း ဘယ်နှချက် ခေါက်လိုက်သည်ကိုကား အေးငြိမ်း သတိမထားမိ။ ထောင်နံရံကို စေ့စေ့ကြည့်ရင်း မိမိ၏ခန္ဓာကိုယ်ဖြင့် ထောင်နံရံကို ရိုက်ခွဲ ဖြိုလှဲပစ်ချင်စိတ် ပေါ်လာ၏။ မဖြစ်နိုင်မှန်းတော့ သိသည်။ </p>
	<p class="block_14">အေးငြိမ်းသည် သွယ်ကျလာသော မျက်ရည်စကို ပခုံးပေါ်မှ တဘက်စဖြင့် သိမ်းပြီး ဘယ်ဘက်ရှိ ဘောလုံးကွင်းကို ကန့်လန့်ဖြတ်ထားသည့် လူသွားခြေလမ်းကလေးဆီသို့ အမြင်သိစိတ် အာရုံကို လွှတ်လိုက်လေသည်။ </p>
	<p class="block_14">ယခုအခါ အေးငြိမ်း၏ခန္ဓာကိုယ်သည် ထောင်နံရံကို ကျောပေးမိပြီးဖြစ်၏။ ဘောလုံးကွင်းကို ကန့်လန့်ဖြတ်ထားသောလမ်းငယ်သို့ ခြေချမိသည့်တိုင် နောက်ဘက် အုတ်နံရံတွင်းမှ ကိုဘဒင်ကို မြင်ရလို မြင်ရငြားဖြင့် လည်ပြန်ကြည့်လိုက်မိပြန်သည်။ ထို့နောက် မိမိ ရှေးရှုသွားရမည့် လမ်းအတိုင်း ဘယ်ဘက်သို့ ချိုးခဲ့လေသည်။ သည်လမ်းကို အေးငြိမ်း မမေ့။ အမြဲ သတိရသည်။ အမှတ်ရသည်။ စိတ်က ရှေ့သို့ ကျော်လွန်ထွက်သွားနေသည့်တိုင်အောင် ခြေလှမ်းစုံသည် တုန်ယင်နှေးကွေးနေပြန်သည်။ </p>
	<p class="block_14">အမှန်ပင် သည်လမ်းကို မမေ့နိုင်မပျောက်နိုင်စေကာမူ သည်လမ်းအတိုင်း ယခုကဲ့သို့ ရှေးရှုသွားလာစရာ အကြောင်းကိစ္စတခု ပေါ်ပေါက်လာလိမ့်မည်ဟူ၍ကား အေးငြိမ်း တွေးထင် မျှော်လင့်ခြင်း မဖြစ်ခဲ့ဖူးပေ။ </p>
	<p class="block_14">အထူးသဖြင့် ထိုလမ်းတူရူ၌ အစ်ကိုကြီးရှိနေသမျှ ကာလပတ်လုံး ထိုလမ်းတွင်း ဝင်ထွက်သွားလာခြင်း မပြုဟု အေးငြိမ်း ဆုံးဖြတ်ထားခဲ့ပြီးဖြစ်သည်။ ထို့ကြောင့်ပင် လွန်ခဲ့သော တပတ်ခန့်က ဤမြို့သို့ အစ်ကိုကြီး ပြန်လည်ရောက်ရှိလာပြီဟူသော သတင်းကို ကြားရသည့် အချိန်မှစ၍ ထိုလမ်းကို အေးငြိမ်း ဝေးဝေးမှ ရှောင်ခဲ့သည်။ သို့ပါလျက် ယခု ဤလမ်းတူရူသို့ အေးငြိမ်း လာခဲ့ရပေပြီ။ အေးငြိမ်း ဘယ်အခါကမျှ မတွေ့ပါဘူးဟု ကတိပေးရသော လူတယောက်ကို တွေ့ဆုံနိုင်ရန် အေးငြိမ်း ကြိုးစားခဲ့ရ၏။ ယခု ထိုလူကို တွေ့ဆုံရန် လာခဲ့ပေပြီ။ ကိုဘဒင်အတွက် ဟူသော အကြောင်းပြချက်များဖြင့်မို့သာ လာခဲ့ရသည်။ သို့မဟုတ်ပါက မိမိကိုယ်ကိုယ်ပင်လျှင် ခွင့်လွှတ်စရာ မရှိဟုလည်း အထင်ရောက်ရပြန်သည်။ </p>
	<p class="block_14">သို့သော် မနက်ခင်းက ကိုဘဒင်ဆီကအပြန်တွင် အစ်ကိုကြီးနှင့် တွေ့ဆုံဖို့ ဆုံးဖြတ်ပြီး အစ်ကိုကြီး ရုံးထိုင်သောနေရာနှင့် မလှမ်းမကမ်းမှနေ၍ အစ်ကိုကြီးကို တစေ့တစောင်း ကြည့်ခဲ့ရကတည်းကပင် တမ်းတစိတ် လွမ်းဆွတ်စိတ်တို့သည် ခန္ဓာကိုယ်မှာ ပျံ့နှံ့လာခဲ့သည်။ အစ်ကိုကြီးနှင့် မျက်လုံးချင်း ဆုံမိသောအခါ အိုမင်းရင့်ကျက်သောအရွယ်နှင့် အသိစိတ်အလုံးစုံသည် ကမ္ဘာမြေပြင်၏ တဖက်စွန်းသို့အထိ လွင့်စဉ်သွားကြသည်ဟု မှတ်ယူခဲ့ရ၏။ မိမိကို အစ်ကိုကြီး မြင်သွားပြီလား စိုးရိမ်စိတ်ဖြင့် ထိတ်လန့်ခဲ့ရပြီ။ အစ်ကိုကြီးကိုယ်တိုင်က မိမိကို စိမ်းကားခြင်း၊ လျစ်လျူရှုခြင်း မပြုဘဲ သူ့လူယုံတယောက်ကို စေလွှတ်ပြီး အကြောင်းကိစ္စ မေးမြန်းလာသောအခါ စိတ်အားတက်ခဲ့ရသေးသည်။ ယခု အစ်ကိုကြီး၏ စီစဉ်ချက်အရ အစ်ကိုကြီးနှင့် တွေ့ဆုံဖို့ လာခဲ့ခြင်း ဖြစ်၏။ သို့ပါလျက် အစ်ကိုကြီးနှင့် ယခုတကြိမ် တွေ့ရမည်ကို ထိတ်လန့်နေပြန်၏။ </p>
	<p class="block_14">တွန့်ဆုတ်နှေးကွေးသော ခြေလှမ်းများသည် သွားလာနေကျ အစ်ကိုကြီး အိမ်တူရူကို အမှတ်အသား ရှိကြ၏။ ဤခြေလှမ်းများသည် ဆေးရုံကွေ့ လမ်းချိုးသို့ ကတုန်ကယင် လှမ်း၍ ဝင်ခဲ့၏။ </p>
	<p class="block_14">ခပ်လှမ်းလှမ်းမှ မီးရောင် မထင်မရှား လင်းနေသောအိမ်ကြီးကို မြင်ရချေပြီ။ အေးငြိမ်း ရင်ထဲက ဝေဒနာများသည် ပိုမို ယောက်ယက်ခတ်လာကြကုန်၏။ ဝမ်းနည်းခြင်း၊ ပူဆွေးခြင်း၊ ထိတ်လန့်တုန်လှုပ်ခြင်း၊ စိုးရိမ်ခြင်းတို့သည် ရောနှော မွှေနှောက်နေဘိ၏။ </p>
	<p class="block_14">အိမ်ကြီးမှာ အထက်ထပ် ခေါင်းရင်းခန်းတခုဆီမှ ခပ်ဖျော့ဖျော့ လင်းနေသော မီးရောင် မှုန်မှေးမှေးမှအပ တိတ်ဆိတ်ပိန်းပိတ်နေလေသည်။ </p>
	<p class="block_14">အောက်ထပ်တွင် အုတ်နံရံကာလျက် အပေါ်ထပ်တွင် ပျဉ်းကတိုး လျှာထိုး ကာရံထားသော အိမ်ကြီးသည် အိုမင်းဟောင်းနွမ်းသောအသွင်ကို ဆောင်ထား၏။ အိမ်ဝိုင်းအတွင်း ပြုပြင်ခြင်း ကင်းမဲ့သည်မှာ ကြာပြီဖြစ်၍ အများအားဖြင့် မြက်ရိုင်းပင်များ ပေါက်ရောက်နေ၏။ အဝင်တံခါးဝ ဘေးဘက်မှ မန်ကျည်းပင်ကြီးသည် မြောက်လေတွင် ခိုက်ခိုက်တုန်နေသည်။ မန်ကျည်းပင်ဘေးမှ ဓာတ်မီးတိုင်၏ အလင်းရောင်သည် ဖျော့တော့လှချေသည်။ ဓာတ်မီးတိုင်မှ အလင်းရောင် ပြိုးပြောက်များသည် ခိုက်ခိုက်တုန်နေသော မန်ကျည်းပင်အောက်သို့ သစ်ကိုင်းခက်လက်များကြားမှ တဆတ်ဆတ်ခုန်လျက် ကျဆင်းနေ၏။ </p>
	<p class="block_14">လမ်း၏သည်ဘက်တွင်လည်း မန်ကျည်းပင်ကြီးတပင် ရှိလေသည်။ အေးငြိမ်းသည် လမ်းသည်ဘက် မန်ကျည်းပင်အောက်သို့ ဝင်လာခဲ့သည်။ ဆုတ်ရက် လမင်းဆီမှ အလင်းရောင် ပြိုးပြောက်တို့သည် မှုန်မှုန်မှေးမှေး ကျဆင်းနေ၏။ အေးငြိမ်း၏ မျက်လုံးအစုံသည် အိမ်ကြီးဆီသို့သာလျှင် စူးစိုက်နေ၏။ ရင်တွင်းမှ လှုပ်ခတ်သံများသည် နှလုံးသည်းပွတ်နှင့် ထိခတ်ကာ အသံထွက်ပေါ်လာကြ၏၊ အမြင်အာရုံကို အိမ်ကြီး၏ အထက်ထပ် မီးလင်းနေသော အခန်းမှာသာ စူးစိုက်ထားလိုက်သည်။ ထိုအခန်းတွင်းမှ လှုပ်ရှားသော အရိပ်တခုကို မြင်ရသည်။ ဒါကို အစ်ကိုကြီးဟု အေးငြိမ်း ထင်ကြည့်သည်။ </p>
	<p class="block_14">ရင်ထဲက အပူသည် မျက်လုံးအိမ်သို့ ပျံ့လာသည်။ မျက်ရည်သည် ဝေ့လာ၏။ ပြည့်လျှံ ဝေကျလာလေသည်။ </p>
	<p class="block_14">လေးမိုင်ကျော် လျှောက်ခဲ့ရသော ခြေတံများသည် ယိမ်းညွတ်ခွေယိုင်လာကြသည်။ ခန္ဓာကိုယ်ကို ရပ်တည်ခြင်းငှာ မစွမ်းသာတော့ပေ။ မိမိ၏ခန္ဓာကိုယ်ကို မန်ကျည်းပင်စည်၌ မှီကပ်ထားလိုက်ရသည်။ ဟစ်အော်တမ်းတ ငိုယိုပစ်လိုက်ချင်သည်။ သို့မဟုတ် မိမိ၏ခန္ဓာကိုယ်ကို မြေမှာ ဗုန်းဗုန်းလှဲချပြီး ရှိုက်ငိုပစ်လိုက်ချင်၏။ </p>
	<p class="block_14">ရင်ထဲမှ တဒိတ်ဒိတ်မြည်နေသည်တို့သည် အစ်ကိုကြီးကို တမ်းခေါ်သည်ပဲ ဖြစ်မည်။ သည်လိုဆို အစ်ကိုကြီး ကြားသင့်ကောင်းပေသည်။ </p>
	<p class="block_6" id="calibre_link-57">◾</p>
</div>

<div class="calibre" id="calibre_link-6">
<h1 class="block_12" id="calibre_link-58">| ၂ |</h1>
	<p class="block_13">&nbsp;</p>
	<p class="block_14">ယနေ့အဖို့ ဤအိမ်ကြီးသည် ခါတိုင်းထက် စောစီးစွာ အိပ်မောကျခဲ့ဟန် ရှိ၏။ </p>
	<p class="block_14">သို့သော် ဦးထွန်းတင်၏ စိတ်အာရုံ၌ အေးငြိမ်း၊ နုနှင့် ကိုကိုထွန်းတို့သည် လူးလာဆန်ခတ် လှုပ်ရှားနေကြ၏။ ပင်ပန်းသည်။ မောဟိုက်သည်။ ဦးနှောက်တခုလုံးမှာ နောက်ကျုရှုပ်ထွေး နေရလေပြီ။ ထွက်သက်ကို ပြင်းပြင်းမှုတ်ထုတ်ရပါက မိမိစိတ်အာရုံသို့ ဝင်ရောက်မွှေနှောက် နေကြသူများ လွင့်စဉ်ပျောက်ပျက်သွားမည်လား အထင်ဖြင့် သက်ပြင်းကို အကြိမ်ကြိမ် မှုတ်ထုတ်မိသည်။ သို့သော် သူတို့အားလုံးသည် အမှောင်ကိုဖြတ်၍ ဝင်ရောက်လာကြ၏။ </p>
	<p class="block_14">ညနေက အိမ်ပြန်ခရီးသည် သူ့တသက်တာတွင် အပင်ပန်းဆုံးခရီးဟု ဦးထွန်းတင် ယူဆသည်။ နုနှင့် မျက်နှာချင်းဆိုင်ရမည်ကို ပင်ပန်းသည်။ နုကို ကြောက်လန့်နေသည်လားဟုလည်း အထင်ရောက်သည်။ ဖြစ်နိုင်သည်ဟုလည်း အဆုံးအဖြတ်ပြုသည်။ </p>
	<p class="block_14">စင်စစ် နုလို မိန်းမသားတယောက်နှင့် ပေါင်းသင်းနေထိုင်ရခြင်း၊ သည်သား သည်သမီးများနှင့် သိုက်ဝန်းစည်ပင် နေရခြင်းသည် လူ့ဘဝတခုလုံး၏ မြတ်နိုးဖွယ်သော အခြေအနေ တရပ်ဟူ၍ သူအမြဲတမ်း မှတ်ယူနိုင်ခဲ့၏။ </p>
	<p class="block_14">နုသည် ချစ်စရာ ကောင်းသည်၊ လှပသည်၊ နုမျစ်သည် ဆိုခြင်းတို့နှင့် စပ်လျဉ်း၍ ပမာပြစရာ ရှားသည်ဟု မဆိုသာပေ။ သို့သော် လင့်အပေါ်၊ သားအပေါ်၌ ထားရှိသော နု၏မယားကောင်း ကျင့်ဝတ်၊ မိခင်ကောင်းကျင့်ဝတ်များနှင့် စပ်လျဉ်း၍ကား ဤကမ္ဘာမြေအပြင်၌ ရှာဖွေ တွေ့စ ကောင်းသည်ဟု ဦးထွန်းတင် မထင်မှတ်ခဲ့ပေ။ </p>
	<p class="block_14">ကိုကို့ကား အိမ်ဝမှာ ရပ်လာသည်နှင့် နုသည် ကိုကို့ကို တံခါးဝမှ ကြိုဆိုနှင့်၏။ သည်ဝတ္တရားကို နုသည် ၁၀ နှစ်ကျော် ဆောင်ရွက်ခဲ့သည်။ </p>
	<p class="block_14">ကိုကို့ကားတံခါးကို နုကိုယ်တိုင် ဖွင့်ပေးသည်။ ကားပေါ်မှ ဆင်းလာသော ကိုကို့အား ချိုပြုံးသောမျက်နှာပေးဖြင့် “ကိုကို ကနေ့ သိပ်မောလာသလားကွယ်” ဟု ဆိုလာလျှင်ပင် ပင်ပန်းမှု ဟူသမျှ ပျောက်လွင့်ရမြဲဖြစ်သည်။ </p>
	<p class="block_14">ကိုကိုသည် ဧည့်ခန်းကိုဖြတ်ပြီး စာကြည့်ခန်းတွင်းသို့ ဝင်လာသည်အထိ နုသည် ကိုကို့အပါးမှ ကပ်လျက်ပါလာသည်။ ကိုကို့အတွက် သံပုရာရည်ဖန်ခွက်သည် စားပွဲပေါ်တွင် အသင့်စောင့်လင့်နေပြီး ရှိစေသည်။ စာကြည့်ခန်း ရောက်သည်နှင့် ကိုကို့ အပေါ်အင်္ကျီကို ချွတ်ယူပြီး ချိတ်မှာချိတ်သည်။ ပြီးလျှင် ကိုကို့ကို ကြိမ်ပက်လက် ကုလားထိုင်ကြီးမှာ ထိုင်စေသည်။ ကိုကို့ဖိနပ်၊ ခြေအိတ် အလုံးစုံကို နုကိုယ်တိုင် တယုတယ ချွတ်သည်။ အိမ်ထဲမှာ ကိုကိုစီးဖို့ ကတ္တီပါ ညှပ်ဖိနပ်သည် ထိုနေရာတွင် အမြဲအသင့်ရှိသည်။ နုသည် ကိုကို ရုံးတွင်စီးခဲ့သော ဖိနပ်များကို ချွတ်ယူပြီး ဖိနပ်စင်မှာ ထားမည်။ သည်ကပြန်လာလျှင် ကိုကို့ကို လုံချည်လဲစေမည်။ လုံချည်လဲပြီးသည်နှင့် သံပရာရည် သောက်စေမည်။ ထို့နောက် ကြိမ်ပက်လက် ကုလားထိုင် လက်တင်ကြားမှ ခြေတင်တန်းကို ဆွဲထုတ်ပြီး ကိုကို့ခြေထောက်တွေကို နုကိုယ်တိုင် မ၍ ခြေတင်ပေါ်မှာ တင်ပေးမည်။ ကိုကို့အတွက် စီးကရက်တလိပ်ယူပြီး မီးညှိပေးမည်။ သည်နောက် ကိုကို့ဘေးမှာ ဒူးတုပ်ထိုင်ရင်း ကိုကို့မျက်နှာကို ပြုံးစစမော့ကြည့်ကာ အမောပြေစကားကို ဆိုမည်။ ကိုကို့မျက်နှာ ကြည်သာပုံမပေါ်လျှင် </p>
	<p class="block_14">“ကိုကို သိပ်မောလာသလားကွယ်၊ ကနေ့ အမှုတွေက များသလား၊ ဒီလိုဆို ခေါင်းကိုက်နေမှာပေါ့နော်၊ ရေမွှေးကလေး ရှူလိုက်ပါလား ကိုကို၊ နေဦး၊ ကိုကို့ဇက်ကြောကို နှိပ်ပေးမယ်” နု ပျာပျာသလဲ ဖြစ်တတ်သည်။ </p>
	<p class="block_14">ထိုအခိုက် သားတို့ သမီးတို့ ကျောင်းမှပြန်လာလျှင် နုကိုယ်တိုင် ကလေးတွေကို ထွက်ကြိုရပြန်သည်။ ကလေးတွေကို အဝတ်အစား လဲပေးရဦးမည်။ </p>
	<p class="block_14">ကလေးတွေမှာ အိမ်ပြန်ရောက်သည်နှင့် တသောသော ရှိတတ်သည်။ သည်ကလေး သုံးယောက်တွင် ကိုကိုထွန်းသည် အကြီးဆုံး ဖြစ်သောကြောင့်ပင်လား မဆိုနိုင်။ အလိုက်ကမ်းဆိုး သိတတ်လွန်းသည်။ မိဘနှစ်ပါးအတွက် သူတတ်နိုင်သမျှ ကူညီဆောင်ရွက်ပေးဖို့ မည်သည့်အခါမျှ ဝန်လေးခဲ့သည် မရှိ။ ကျောင်းမှ ပြန်လာသည်နှင့် ဖေဖေ့စာကြည့်ခန်းဝကို ရောက်ဖြစ်အောင် ရောက်လာတတ်သည်။ ဖေဖေ မျက်နှာညှိုးဟန်ရှိလျှင် သူလည်း မိခင်နှင့်ထပ်တူ အကူအညီ ပေးတတ်သည်။ မိခင် အလုပ်မအားလျှင် ညီနှင့် ညီမကို သူကိုယ်တိုင် အဝတ်လဲပေးသည်။ ရေချိုးပေးသည်။ သူ့အသက် ၁၂ နှစ်သာ ရှိသော်လည်း သူ့ဟန်ပန်သည် ရင့်ကျက်တည်ငြိမ်သော အသွင်ကို ဆောင်သည်။ နုအနေနှင့် လင်သားကို ဂရုစိုက်ဖို့ မလစ်ဟင်းစေရသလို၊ ကိုကိုထွန်း အနေနှင့်လည်း ညီ၊ ညီမငယ်တို့ကို ဂရုစိုက်ဖို့ လစ်ဟင်းစေသည် မရှိခဲ့ရ။ </p>
	<p class="block_14">အထူးသဖြင့် ညီညီခင်နှင့် စပ်လျဉ်းသော ပြဿနာကို ကိုကိုထွန်းသည် နုထက်ပင် နိုင်နင်းစွာ ဖြေရှင်းနိုင်စွမ်းသည်ဟု ဆိုရချေမည်။ ညီညီခင်မှာ ၁၀ နှစ်သာသာ အသက် ရှိသေးသည်ကြောင့်လား မဆိုနိုင်၊ အခါခပ်သိမ်း အလိုက်ကမ်းဆိုး သိခဲသည်။ သူဆော့မည်။ ဆူမည်။ အဖေအမေနားကပ်၍ ချွဲမည်။ ညီမငယ်အပေါ်မှာ နိုင်စိုးချင်သည်။ ကျောင်းကပဲဖြစ်စေ၊ လမ်းကပဲဖြစ်စေ ပြဿနာ တခုခုကို အိမ်သို့ ယူလာဖို့ ဝန်မလေး။ ကျောင်းမှာ ဘယ်ကျောင်းသားက ဘယ်သို့၊ ဘယ်ဆရာက ဘယ့်နှယ်၊ ကိုကိုထွန်းက ဘယ်လို၊ နုငယ်ငယ်က ဘယ်ပုံဆိုသော ပြဿနာမျိုးကို အိမ်သို့ အမြဲလို ယူလာတတ်သည်။ ဘယ်အခါမျှ အိမ်သို့ ကျေကျေနပ်နပ်နှင့် ပြန်လာခဲ့ရသည်မရှိ။ တခြားမှာ ပြဿနာ မတွေ့လာလျှင် အိမ်အပြန် ကားပေါ်တွင် ဒရိုင်ဘာ အောင်သန်းနှင့်ဖြစ်ဖြစ် ပြဿနာ ဖြစ်လာတတ်သည်။ အိမ်ရောက်ပြန်လျှင်လည်း အဝတ်လဲရာကအစ “ဒီအင်္ကျီကြီး မဝတ်ချင်ဘူး၊ ဟိုဟာကိုပေး” စသည်ဖြင့် ကြေး(ဂျီး)ထူတတ်သည်။ သို့မဟုတ်လျှင် ထမင်းဝိုင်း၊ သို့မဟုတ်လျှင် စကားဝိုင်း။ သူ့အတွက် မကျေမနပ်ဖြစ်လောက်သော ပြဿနာတွေ လူတိုင်း နေရာတိုင်းမှာ ရှိ၏။ သည်အခါမျိုးမှာ ကိုကိုထွန်း ဝင်ရောက်ပြောဆိုရသည်။ ကိုကိုထွန်းသြဇာကိုကား သူ ပယ်လှန်ခဲသည်။ </p>
	<p class="block_14">အငယ်ဆုံး နုငယ်ငယ်ကျတော့လည်း အေးဆေးလွန်းသည်။ သူ့စိတ်က ပျော့ညံ့သည်ဟုပင် ဆိုအပ်ပေသည်။ ဆိတ်ဆိတ်ငြိမ်ငြိမ် နေတတ်သည်။ စိတ်ထိခိုက်စရာကို လွယ်လွယ်နှင့် ခံစားတတ်သည်။ ညီညီခင် နိုင်ဆိုးသမျှ သင်း ခံရမြဲဖြစ်၏။ ညီညီခင့်ကိုတော့ သူ အချစ်လျော့ဟန် ရှိ၏။ ကိုကိုထွန်းကိုကျတော့ အချစ်ပိုသလား ထင်မှတ်စရာပင်။ ကိုကိုထွန်းကလည်း နုငယ်ငယ် မျက်နှာညိုရမည့်ကိစ္စမျိုး ဘယ်လိုနည်းနှင့်မျှ မပေါ်ပေါက်စေရ။ </p>
	<p class="block_14">သည်မယား၊ သည်သား၊ သည်သမီးတွေနှင့် ကုန်ဆုံးရသော ညနေခင်းများသည် အလွန် ကြည်နူးဖွယ် ကောင်းလှပေသည်။ </p>
	<p class="block_14">ညနေ ၆ နာရီလောက်မှာ ထမင်းစားကြမည်။ ပြီးလျှင် လသာဆောင်မှာ ရောက်တတ်ရာရာ စကားဆိုမည်။ </p>
	<p class="block_14">ညီညီခင်က ပြဿနာကို ဖော်တတ်သည်။ ကိုကိုထွန်းက ဖြေရှင်းသည်။ တခါတရံ ဖေဖေက အကြောင်းအရာတခုခုကို ပြောမည်။ သို့မဟုတ် နုက ပြောမည်။ ဤသို့ဖြင့် ၉ နာရီ၊ နောက်အကျဆုံး ၁ဝ နာရီမှာ အိပ်ရာသို့ ဝင်ကြမြဲဖြစ်သည်။ </p>
	<p class="block_14">ယနေ့တော့လည်း မိမိ မျက်နှာညိုနေသည်ကို နု မသိစေချင်။ သားတွေ သမီးတွေလည်း မသိစေချင်သောကြောင့် အတတ်နိုင်ဆုံး ဟန်ဆောင်ရသည်။ </p>
	<p class="block_14">စင်စစ်ဟန်ဆောင်ရသည်ဆိုခြင်းမှာ ပင်ပန်းသောအလုပ်ပါတကားဟု နားလည်ရ၏။ </p>
	<p class="block_14">ဦးထွန်းတင်အဖို့ သည်ယနေ့ညနေတွင် တအိမ်လုံးနှင့် ရင်ဆိုင်ရသည့် ကိစ္စတိုင်းမှာ စိတ်မဖြောင့်မတ်။ ထမင်းစားပြီး စကားဝိုင်းကို သူရှောင်ချင်သည်။ သို့သော် ရှောင်၍မဖြစ်။ </p>
	<p class="block_14">စကားဝိုင်းမှာကျတော့လည်း ထုံးစံအတိုင်းပင် ညီညီခင်က ပြဿနာ တခုကို စသည်။</p>
	<p class="block_14">“ဖေဖေ၊ ညီညီ အခု ဒုတိယအစမ်းမှာ ပထမရတယ်လေ” </p>
	<p class="block_14">“အဲဒါ ဘာဖြစ်လဲ ညီညီရဲ့” </p>
	<p class="block_14">မိခင်၏စကားက ကြားဝင်လာသည်။ </p>
	<p class="block_14">“ဘာဖြစ်ရမှာလဲ မေမေ၊ ညီညီကို ဖေဖေ ဘာကတိပေးထားသလဲဆိုတာ ဖေဖေလည်း သိတယ် အားလုံးလည်း သိတာပဲ” </p>
	<p class="block_14"><span class="calibre5">ဦးထွန်းတင်သည် မျက်လုံးပြူးသွား၏။ မည်သည့်ကတိမျိုး ပေးခဲ့သနည်း။ သူ စဉ်းစားမရ။  </span></p>
	<p class="block_14">“အလကားပါ ဖေဖေ၊ ဖေဖေက သူ့ကို နာရီဝယ်ပေးမယ်ဆိုတာ ပြောနေတာပါ” </p>
	<p class="block_14">ကိုကိုထွန်းစကားကို ကြားခါမှပင် သားလတ်အတွက် သူ မည်သည့်ကတိမျိုး ပေးခဲ့သည်ကို ဦးထွန်းတင်သည် ပြန်လည် သတိရရသည်။ ဦးထွန်းတင်သည် ညီညီခင်ကို ခပ်ပြုံးပြုံးကြည့်လျက် </p>
	<p class="block_14">“ရရမှာပေါ့ သားရယ်၊ သားကို ဖေဖေဝယ်ပေးမယ်ဆိုရင် ပေးမှာပေါ့၊ ဖေဖေ ခုတခါ ရန်ကုန်သွားရင် ဝယ်ခဲ့ပါမယ်ကွယ်” </p>
	<p class="block_14">သို့သော် ညီညီခင် ကျေနပ်ပုံ မပေါ်။ </p>
	<p class="block_14">“ဖေဖေ ရန်ကုန်သွားမှာက ဘယ်တော့သွားမှန်းမှ မသိတာ” </p>
	<p class="block_14">“ဘယ်တော့ပဲသွားသွားပေါ့ သားရယ်၊ ဖေဖေသွားရင် ဝယ်လာမယ် ပြောတယ် မဟုတ်လားကွဲ့” </p>
	<p class="block_14">နုသည် အဆိုးပိုသောသားလတ်ကို အချစ်ပိုသည့်အလျောက် နှစ်သိမ့်စကားဆို၏။ </p>
	<p class="block_14">“အံမယ်၊ ဒါက မေမေပြောမှပဲလား၊ သွားရင်တော့ ဝယ်မှာပေါ့၊ ဒါပေမဲ့ မသွားဖြစ်ဘူးဆိုရင် ဘယ့်နှယ်လုပ်မလဲ” </p>
	<p class="block_14">ကိုကိုထွန်းသည် သည်ပြဿနာကို အကြာအရှည် ရှိနေစေချင်ပုံ မပေါ်ပေ။ </p>
	<p class="block_14">“ကဲပါ ညီညီ၊ ညီညီ ဒါလောက်လိုချင်နေရင် အခု ကိုကို့နာရီကို ပတ်နေ၊ ဖေဖေ့ဆီက အသစ်ရမှ ကိုကို့ဟာ ပြန်ပေးပေါ့” </p>
	<p class="block_14">ဟူသောစကားဖြင့် ညီညီခင့်နာရီကိစ္စကို အဆုံးသတ်ခဲ့၏။ </p>
	<p class="block_14">ညီညီခင့်ပြဿနာ ပြေလည်သွားစေကာမူ သည်ယနေ့အဖို့ ပြဿနာ တရပ်ရပ်သည် တနေရာရာ သို့မဟုတ် တယောက်ယောက်တွင် ရှိနေမည် ဖြစ်ကြောင်း ဦးထွန်းတင် ရိပ်စားမိနေသည်။ </p>
	<p class="block_14">ဤသို့ဖြင့် စကားစပြတ်၍ တိတ်ဆိတ်နေခြင်းကို </p>
	<p class="block_14">“ဖေဖေ ကိုထွန်း တခုသိချင်လို့” </p>
	<p class="block_14">ကိုကိုထွန်းက စကားစ ဆက်လာ၏။ </p>
	<p class="block_14">ပထမတော့ ဖေဖေအံ့သြသည်။ ကိုကိုထွန်းစကားက ဆန်းသည်အထင်ဖြင့် ဦးထွန်းတင်သည် ကိုကိုထွန်းမျက်နှာကို စေ့စေ့ကြည့်နေရင်း </p>
	<p class="block_14">“မေးလေ သား” </p>
	<p class="block_14">ပြောမည့်သာ ပြောရသည်။ ယနေ့အဖို့ ဦးထွန်းတင်သည် မည်သည့် ပြဿနာကိုမျှ အလေးအနက်ထားပြီး ရှင်းလင်းလိုသည် မဟုတ်ပေ။ </p>
	<p class="block_14">သို့ပါလျက် </p>
	<p class="block_14">“ကိုထွန်းတို့ လွတ်လပ်ရေး ရတော့မယ်ဆို” </p>
	<p class="block_14">ကိုကိုထွန်း၏ မျက်နှာထားက အလွန်တက်ကြွသော အသွင်ကို ဆောင်ထား၏။ </p>
	<p class="block_14">ဦးထွန်းတင် အဖို့တော့လည်း ကိုကိုထွန်း၏ မျက်နှာထားကို ကောင်းစွာ နားလည်ထားပြီး ဖြစ်၏။ </p>
	<p class="block_14">“ဒါဟာ ကိုထွန်းကိစ္စမှ မဟုတ်ဘဲ” </p>
	<p class="block_14">“ဘာလို့ မဟုတ်ရမှာလဲ ဖေဖေ၊ လွတ်လပ်ရေးဆိုတာ အားလုံးနဲ့ ဆိုင်တယ် မဟုတ်လား” </p>
	<p class="block_14">သည်လို စူးစမ်းချင်သော ကိုကိုထွန်း၏စရိုက်၊ သူ့စိတ်တွင် ပြောချင်လာသည်နှင့်အမျှ ဒိုးဒိုးဒေါက်ဒေါက် ပြောတတ်သောအလေ့၊ မဟုတ်မခံတတ်သော အကျင့်ကို ဖေဖေရော မေမေပါ နားလည်ထားကြပြီးဖြစ်၏။ သို့သော် ယခုတကြိမ်တွင် မိမိစကားကို ပြန်လှန်ချေပ ပြောဆိုလာသည့်အတွက်တော့ ဦးထွန်းတင်အဖို့ အောင့်သက်သက် ဖြစ်ရသည်။ </p>
	<p class="block_14">စင်စစ် ဤကလေးနှင့် ပတ်သက်သော အလားတူပြဿနာမျိုးကို ဦးထွန်းတင် ကြုံခဲ့ဖူးလှပေပြီ။ အထူးသဖြင့် ကိုကိုထွန်းသည် တခါတရံ ကလေးနှင့် မလိုက်လျောသော အကြောင်းအရာများ၌ စိတ်ဝင်စားလွန်းသည်ဟု မှတ်ယူကာ ပြောဆိုဆုံးမခဲ့ရုံမျှနှင့် ပြီးစီးစေခဲ့ရ၏။ ထိုအခါမျိုး၌ ကိုကိုထွန်းသည် ကျေနပ်သည် ဖြစ်စေ၊ မကျေနပ်သည် ဖြစ်စေ မိဘစကားကို နှုတ်ဆိတ် နာခံတတ်မြဲဖြစ်၏။ ယခုတကြိမ်တွင်မူ ဦးထွန်းတင်အဖို့ ဒေါသစိတ်သည် အလိုလို နိုးထရလေပြီ။ </p>
	<p class="block_14">“အရူးတွေနဲ့ ဆိုင်တာ၊ မင်းနဲ့ ဘာမှမဆိုင်ဘူး” </p>
	<p class="block_14">ဦးထွန်းတင်၏အသံသည် အနည်းငယ် ခက်ထန်မာကျော တုန်ယင်နေ၏၊ ကိုကိုထွန်းသည် အထိတ်တလန့် ဖြစ်သွား၏။ သို့သော် ချက်ချင်းပင် မိမိ၏တုန်လှုပ်ခြင်းကို ထိန်းချုပ်ကာ ဖခင်ဖြစ်သူအား နားမလည်သောအကြည့်ဖြင့် ကြည့်နေ၏။ နုသည်လည်း လင်နှင့်သား၏အဖြစ်ကို နားမလည်နိုင်ဘဲ ကြောင်ငေးငေး ကြည့်နေ၏။ ညီညီခင်ကမူ ကိုကိုထွန်းကို မလိုလားသော အကြည့်ဖြင့် ကြည့်လိုက်သည်။ နုငယ်ငယ်သည် တစုံတခုကို ထိတ်လန့်စိုးရိမ်နေ၏။ </p>
	<p class="block_14">“ကိုထွန်း ပြောတဲ့စကားမှာ အမှားပါသလား ဖေဖေ” </p>
	<p class="block_14">ကိုကိုထွန်း၏ အသံသည် တည်ငြိမ်ရှင်းလင်းလှသည်။ </p>
	<p class="block_14">ဦးထွန်းတင်သည် ကိုကိုထွန်းကို တစေ့စေ့ကြည့်ရင်း မိမိစိတ်တွင်း၌ အလိုမကျနိုင်မှု မကျေချမ်းနိုင်မှုများသည် ဆူပွက်နေသည်ဟု အထင်ရောက်သည်။ </p>
	<p class="block_14">“ကိုထွန်း စကားမှာရော ကိုထွန်းလုပ်နေတာတွေမှာပါ အမှားတွေ အများကြီး ပါတယ်” </p>
	<p class="block_14">“ဘာကိုလဲ ဖေဖေ” </p>
	<p class="block_14">“ဘာရမလဲ ကိုထွန်း၊ ဒီကိစ္စကို ဖေဖေ နောက်မှ အေးအေးဆေးဆေး ပြောဖို့ပဲ၊ ဒါပေမဲ့ ဖေဖေ အခုပြောရလိမ့်မယ်၊ မနေ့က ဆန္ဒပြပွဲကို သားလိုက်သွားတယ် မဟုတ်လား” </p>
	<p class="block_14">“ဟုတ်တယ် ဖေဖေ၊ ဒါဟာ အပြစ်လား ဖေဖေ၊ လွတ်လပ်ရေးအတွက် ဆန္ဒပြကြတာ ကျောင်းက ဆရာ၊ ဆရာမတွေလည်း ပါတာပဲဥစ္စာ” </p>
	<p class="block_14">ယခုတော့လည်း ဦးထွန်းတင်ကိုယ်တိုင် ခပ်စောစောပိုင်းက မေ့လျော့နေသော အကြောင်းရပ်သည် တနေ့လုံး ရင်ဆိုင်ရှုပ်ထွေးခဲ့ရသော ဖြစ်ရပ်များဖြင့် ရောထွေး တိမ်မြုပ်နေရာမှ ပြန်လည်ပေါ်ပေါက်လာခဲ့ရလေသည်။ </p>
	<p class="block_14">စင်စစ် ဤပြဿနာသည် ယခုတလောတွင် သူ့စိတ်အာရုံကို လွှမ်းမိုး မွှေနှောက်ခဲ့သည်မှာ ကြာပေပြီ။ </p>
	<p class="block_14">ယခုအချိန်တွင် တိုင်းပြည်နှင့်အဝန်း ‘လွတ်လပ်ရေး၊ လွတ်လပ်ရေး’ ဟူသော အသံများသည် ပိုမိုကျယ်လောင်လာခဲ့ပေပြီ။ ထိုအသံများကို ဦးထွန်းတင် မကြားလိုပေ။ </p>
	<p class="block_14">သူ့လို အိန္ဒိယပဋိဉာဉ်ခံ ဝန်ထမ်းစာမေးပွဲအမည်ရှိ ဗြိတိသျှအစိုးရ၏ သစ္စာတော်ခံ စာမေးပွဲကြီးကို ဖြေဆိုအောင်မြင်ခဲ့ပြီး နယ်ပိုင်ဝန်ထောက်အဖြစ် ဝင်ရောက် အမှုထမ်းခဲ့သည်မှစ၍ ဤကဲ့သို့ လွတ်လပ်ရေးဟူသောအသံကို နားခါးခဲ့ပြီး ဖြစ်သည်။ ထို့ကြောင့်လည်း ဗြိတိသျှအစိုးရ၏ သစ္စာတော်ခံ အမှုထမ်း အရာထမ်း လောက၌ ဦးထွန်းတင်၏ ဂုဏ်သတင်းသည် ကျော်ကြား ထင်ရှားခဲ့ပြီး ဖြစ်လေသည်။ </p>
	<p class="block_14">ဤနေရာတွင် ယခုအခါ ဦးထွန်းတင် ရောက်ရှိနေသော မြိုင်သာယာမြို့၏အကြောင်းကို အနည်းငယ်မျှ ဖော်ပြရန် လိုအပ်ပေမည်။ မြိုင်သာယာသည် ဟိုစဉ်ကပင် နိုင်ငံရေး နိုးကြား တက်ကြွခဲ့ပြီး မြေလတ်ဒေသ ခရိုင်မြို့ ဖြစ်သည်။ ထို့ကြောင့် ဦးထွန်းတင်သည် အသင် နယ်ပိုင်ဝန်ထောက်ဘဝမှာကတည်းက ဤအရပ်တွင် လွတ်လပ်ရေးစကား တွင်တွင်ကျယ်ကျယ် ပြောဆိုတတ်သော သခင်များကို အများဆုံး ဖိနှိပ်ဖမ်းဆီးခဲ့၏။ ထို့ကြောင့်လည်း ဗြိတိသျှအစိုးရသည် ယခုစစ်ပြီးကာလ၌ ဦးထွန်းတင်အား နယ်ပိုင်ရာထူးအဆင့်ဖြင့် မြိုင်သာယာသို့ ဒုတိယအကြိမ် စေလွှတ် ခန့်ထားခဲ့ခြင်း ဖြစ်လေသည်။ </p>
	<p class="block_14">ဦးထွန်းတင်အနေနှင့်တော့လည်း မိမိ၏ သက်တမ်းတလျှောက်လုံးတွင် ဗြိတိသျှအစိုးရ၏ ပညာရေးစနစ်အောက်၌ သင်ယူခဲ့ရသော သင်ခန်းစာများ၊ အင်္ဂလန်တွင် သွားရောက်ပြီး သင်ယူခဲ့ရသော သင်ခန်းစာများအရ မဟာဗြိတိသျှ အင်ပိုင်ယာကြီးသည်သာလျှင် ကမ္ဘာမြေပြင်ကို လွှမ်းမိုးရမည်ဟု ယုံကြည်ထားပြီးဖြစ်၏။ မဟာဗြိတိသျှအစိုးရ၏ မဟာကရုဏာတော်ကိုလည်း အတုမဲ့သော ကရုဏာတရားအဖြစ် လက်ခံထားခဲ့ပြီး ဖြစ်လေသည်။ ဤသို့ဖြင့် ဗြိတိသျှနိုင်ငံ၊ ဗြိတိသျှလူမျိုး၊ ဗြိတိသျှတို့၏ ဘဝအထွေထွေသည်သာလျှင် မြတ်နိုးဖွယ်၊ လေးစားဖွယ်၊ ဂုဏ်ယူဖွယ် ဖြစ်သည်ဟုလည်း ဦးထွန်းတင် မှတ်ယူထားပြီးဖြစ်၏။ ထို့ပြင် ဗြိတိသျှလူမျိုး ရာဇဝင်သုတေသီတို့ ပြုစုခဲ့သည့် မြန်မာရာဇဝင်စာအုပ်များမှ သင်ယူခဲ့ရသော အသိအမှတ်အရ မိမိလူမျိုးများသည် နုံ့နဲ့သော လူမျိုး၊ မိမိနိုင်ငံသည် သိမ်ဖျင်းသော နိုင်ငံ၊ မိမိနိုင်ငံဘုရင်များသည် တန်ခိုးအာဏာ တပ်မက်သူများ၊ ကာမဂုဏ်၌သာ မွေ့လျော်လိုသူများ၊ ယုတ်ညံ့သေးသိမ်သူများသာ ဖြစ်သည် ဟုလည်း အခိုင်အမာ စွဲမြဲ၏။ ထို့ကြောင့်လည်း ယခုကဲ့သို့ ဗြိတိသျှအစိုးရ၏ ကျေးတော်မျိုး ကျွန်တော်မျိုးအဖြစ် အမှုထမ်းနေရသည်ကိုပင် မိမိအတွက် မဟာအခွင့်အရေးကြီးတရပ်ဟု မှတ်ယူခဲ့ရ၏၊ </p>
	<p class="block_14">သို့ပါလျက် ဤနိုင်ငံမျိုးသည် အဘယ်ကြောင့် လွတ်လပ်ရေးဟူသော စကားလုံးများကို ထပ်ဖန်တလဲလဲ ရေရွတ်နေကြရသနည်း။ ဦးထွန်းတင် မည်သို့မျှ သဘောမပေါက်နိုင်ပေ။ သင်းတို့လူမျိုးသည် ဗြိတိသျှပညာရှင်ကြီးများ ပြောဆိုသကဲ့သို့ စည်းမဲ့ကမ်းမဲ့ ပရမ်းပတာ နေထိုင်လိုသော လူမျိုးသာ ဖြစ်ပေလိမ့်မည်။ ယခုလည်း မိမိတို့ ကြုံတွေ့ခဲ့ရသော ဒုက္ခဘေးရန် ဟူသမျှကို မမေ့ပျောက်နိုင်ကြသေးဘဲ လွတ်လပ်ရေးကို တောင်းဆိုလာကြပြန်သည် စသည်ဖြင့် ဦးထွန်းတင်၏ အတွေးအာရုံတွင် ထိုအယူအဆများသာလျှင် ပြည့်နှက်နေဘိ၏။ </p>
	<p class="block_14">သည်နိုင်ငံလူမျိုးအနေနှင့်တော့လည်း နှစ်ကာလကြာမြင့်စွာ ဖိနှိပ်ခြင်း၊ ချုပ်ချယ်ခြင်း၊ မိမိတို့အဖို့ အရာရာကို အဆုံးရှုံးခံနေရခြင်းတို့အတွက် မခံမရပ်နိုင်လွန်းသဖြင့် လွတ်လပ်ရေးကို တောင်းဆိုခဲ့ကြသည်။ မိမိတို့ကို ဖိနှိပ် သွေးစုပ်နေသူများကို တော်လှန် တိုက်ခိုက်ခဲ့ကြ၏။ မကြာသေးမီကမူ ဗိုလ်ချုပ်အောင်ဆန်း တနှစ်အတွင်း လွတ်လပ်ရေး ရမည်ဟူသော သန္နိဋ္ဌာန်ကို ပြည်သူလူထုရှေ့တွင် ကြေညာခဲ့၏။ လွတ်လပ်ရေးကို အေးအေးဆေးဆေး တောင်းယူ၍ မရလျှင် တော်လှန် တိုက်ခိုက်ရမည်ဟူသော ဗိုလ်ချုပ်၏အယူအဆသည် တက်ကြွသောအားမာန်ကို ဆောင်ခဲ့ပေပြီ။ ဤသို့ဖြင့် နိုင်ငံနှင့်အဝန်း လွတ်လပ်ရေး ဆန္ဒပြပွဲကြီးများ ပေါ်ပေါက်ခဲ့လေသည်။ </p>
	<p class="block_14">ဦးထွန်းတင်သည် ဗိုလ်ချုပ်အောင်ဆန်းဆိုသူ၏အမည်ကို ကြားဖူးသော လူတယောက် ဖြစ်၏။ ယခုကဲ့သို့ တနိုင်ငံလုံး ထိုသူ၏အမည်ကို နှုတ်ဖျားမှ ရွတ်ဆိုခြင်းမပြုမီ လွန်ခဲ့သောအချိန်များ ကတည်းကပင် ထိုလူ၏အမည်သည် မိမိဦးနှောက်တွင်းသို့ ရောက်ရှိလာခဲ့ပြီးဖြစ်၏။ ထိုသူကား သခင်အမည်ခံ ဝရမ်းပြေးတယောက်အဖြစ် ဗြိတိသျှအစိုးရ၏ သတ်မှတ်ကြေညာခြင်း ခံရသူ တယောက် ဖြစ်သည်နှင့်အညီ မိမိအနေဖြင့် ထိုလူ့အပေါ်တွင် မည်သို့မျှ အထင်မကြီးခဲ့ပေ။ သို့ပါလျက် ဗြိတိသျှအစိုးရသည် ထိုသူအား ယခုအခါ၌ အစိုးရအဖွဲ့တွင် ပါဝင်ခွင့်ပြုထားခြင်းနှင့် ပတ်သက်၍ မူလက မည်သို့မျှ နားလည်ခြင်း မရှိခဲ့ပေ။ သို့သော်လည်း မိမိ၏ မဟာဗြိတိသျှ အစိုးရသည် ဝရမ်းပြေးတယောက်ကို ဝန်ကြီးရာထူး ပေးထားခြင်းမှာ ပရိယာယ်တရပ် ဖြစ်ကောင်းသည်ဟု ယူဆခဲ့ရလေသည်။ </p>
	<p class="block_14">ယခုမူ ထိုဗိုလ်ချုပ်အောင်ဆန်းကို တတိုင်းပြည်လုံးက လေးစားကြည်ညိုကြသည်။ ထိုသူ၏ မိန့်ခွန်းနောက်တွင် လူထုကြီးသည် သေဆိုသေ၊ ရှင်ဆိုရှင်မည့် အခြေအနေသို့ ဆိုက်ရောက်လာခဲ့ပေပြီ။ ထိုလူသည် တနိုင်ငံလုံး၏ တခဲနက် ထောက်ခံမှုကိုယူ၍ အင်္ဂလန် နိုင်ငံသို့ပင် သွားရောက်ကာ လွတ်လပ်ရေးအတွက် အရေးဆိုနေပြီဟုလည်း သိရ၏။ </p>
	<p class="block_14">သည်အချိန်မျိုးတွင် မိမိအဖို့ ထိုလူ ပါဝင်နေသော အစိုးရအဖွဲ့ လက်အောက် အရာရှိ တယောက်အနေဖြင့် တာဝန်ထမ်းဆောင်နေရစေကာမူ တကယ်တမ်း မိမိ သစ္စာခံယူရမည်မှာ မဟာဗြိတိသျှ ဧကရာဇ်ဘုရင်သာလျှင် ဖြစ်သည်ဟု စွဲမြဲထားပြီး ဖြစ်လေသည်။ သို့ပါလျက် ဤကဲ့သို့ ဖခင်ဖြစ်သူက မဟာဗြိတိသျှဧကရာဇ် ဘုရင်မင်းမြတ်၏သစ္စာကို ခံယူထားချိန်တွင် သားဖြစ်သူက မဟာဗြိတိသျှဧကရာဇ် ဘုရင်မင်းမြတ်ကို ဆန့်ကျင်နေခြင်းအတွက် ဦးထွန်းတင် မည်သို့မျှ မကျေနပ်နိုင်ပေ။ </p>
	<p class="block_14">“ဘာလွတ်လပ်ရေးလဲ၊ ဒီလွတ်လပ်ရေးကြောင့် အဖမ်းအဆီး ခံခဲ့ကြရပြီ၊ အသတ်ခံခဲ့ကြရပြီ။ ခုအထိ အရူးတွေလို လျှောက်အော်နေကြတဲ့အထဲမှာ မင်းက ဘာဖြစ်လို့ ပါတာလဲ။ ဒီမှာ ကိုထွန်း၊ ဖေဖေ ကိုထွန်းကို ပြောထားတယ် မဟုတ်လား။ နိုင်ငံရေးသမားတွေပြောတဲ့ တရားပွဲကို မသွားရဘူး။ ကျောင်းမှာ ကျောင်းသားကြီးတွေနဲ့ မပေါင်းရဘူးလို့ ဖေဖေ သတိပေးထားတယ် မဟုတ်လား။ အေး ခုဟာ ဖေဖေ နောက်ဆုံးသတိပေးတာပဲ။ နောက်တခါ ဖေဖေ မကြိုက်တဲ့ အလုပ်ကို ကိုထွန်းလုပ်ရင် ကိုထွန်းကို မမကေသီဆီ ပို့ပစ်မယ်” </p>
	<p class="block_14">ဦးထွန်းတင်သည် ပြောပြောဆိုဆို နေရာမှ ဆောင့်ဆောင့်အောင့်အောင့် ထလျက် ထွက်ခွာသွားလေသည်။ </p>
	<p class="block_14">ကိုကိုထွန်းသည်လည်း ဘာမျှမပြောဘဲ မကျေနပ်နိုင်ခြင်း အပြည့်ဖြင့် ထိုနေရာမှ ထသွားလေတော့သည်။ </p>
	<p class="block_14">ထိုနေရာ၌ နု၊ ညီညီခင်နှင့် နုငယ်ငယ်တို့သာလျှင် နားမလည်နိုင်ခြင်း၊ စိတ်မချမ်းမြေ့ခြင်း ကိုယ်စီဖြင့် တွေဝေးကျန်ရစ်ခဲ့ကြလေ၏။ </p>
	<p class="block_14">ခဏအတွင်းမှာပင် ထိုနေရာသို့ အမှောင်ဖုံးလွှမ်းစ ပြုခဲ့လေသည်။ ဤသို့ဖြင့် ခါတိုင်းတစေ ကြည်နူးချမ်းမြေ့ဖွယ် ဖြစ်ခဲ့သော မိသားစု၏ ထိုနေ့ ညဦးပိုင်းသည် အကျည်းတန်လှစွာ ပြိုကွဲခဲ့ရလေတော့သည်။ </p>
	<p class="block_14">အားလုံးသည် ခပ်စောစောပင် အိပ်ရာသို့ ဝင်ကြသည်။ သို့သော် ဦးထွန်းတင်အဖို့ အိပ်၍ မရနိုင်။ အိပ်ပျော်ဖို့လည်း မကြိုးစားချင်။ ကိုကိုထွန်းနှင့် ပတ်သက်၍ မကျေမနပ်ဖြစ်ရသည်ကိုလည်း ဝမ်းနည်းသည်။ ထိုဝေဒနာမှာ တွဲခိုလျက် နေ့ခင်းက အဖြစ်အပျက်သည် ရောက်လာခဲ့ပြန်သည်။ သည်တော့ ကိုကိုထွန်းကို စိတ်အာရုံမှ မေ့ပျောက်ရနိုင်ပေမဲ့ အေးငြိမ်းကို တကယ်တမ်း မမေ့ပါကလားဟု သိရပြန်လေသည်။ </p>
	<p class="block_6" id="calibre_link-59">◾</p>
</div>

<div class="calibre" id="calibre_link-7">
<h1 class="block_12" id="calibre_link-60">| ၃ |</h1>
	<p class="block_13">&nbsp;</p>
	<p class="block_14">အေးငြိမ်းကို မေ့လည်း မမေ့ချင်။</p>
	<p class="block_14">မြိုင်သာယာသို့ လာရမည်ဆိုကတည်းက အေးငြိမ်းကို သတိရသည်။ သို့ပေမဲ့ နှစ်ကာလ ကြာမြင့်စွာ ခွဲခွာခဲ့ကြရပြီး အဖြစ်အပျက်ပေါင်း မြောက်မြားစွာကို ဖြတ်သန်းခဲ့ကြရာကား အေးငြိမ်းကို မေ့ကောင်းသည်၊ ပျောက်ကောင်းသည်၊ အမှတ်ထားခဲ့၏။ </p>
	<p class="block_14">တကယ်တမ်းကျတော့ သူ အေးငြိမ်းကို စိမ်းကားရက်သည် မဟုတ်ပေ။ </p>
	<p class="block_14">နေ့ခင်းက ရုံးတံခါးဝ ထောင့်စွန်းမှာ အေးငြိမ်းမျက်နှာကို လျှပ်ပြက်သည်သို့ မြင်ရုံမျှဖြင့် သည်မျက်နှာကို မေ့ပျောက်မရပါတကားဟု သိရသည်။ စိတ်အာရုံမှာ ချောက်ချားတုန်လှုပ်ရသည်။ မိမိမျက်စိအမြင်စိတ်သည် မိမိကိုယ်ကိုယ်ပင်လျှင် လှည့်စားသည်လားဟု သံသယဖြစ်ရသေး၏။ နောက်တကြိမ် ကြည့်ပြန်သည်၊ နောက်တကြိမ် ကြည့်ပြန်သည်။ ထိုအခါ ရင်ထဲမှာ တလှပ်လှပ် လှုပ်ခတ်ရသည်။ </p>
	<p class="block_14">စင်စစ် အဖြစ်အပျက် အလုံးစုံသည် ၁ဝ နှစ်ကာလ ကျော်ခဲ့ပေပြီ။ အသက် အရွယ်သည်လည်း နှစ် ၄ဝ ခရီးကို ကျော်လွန်လာပေပြီ။ သို့ပါလျက် လွမ်းဆွတ်သော ဝေဒနာသည် ခန္ဓာကိုယ်၌ ပျံ့နှံ့လွယ်လွန်းသည်။ ခဏနှင့်လည်း မပျောက်၊ အတန်ကြာသည်အထိ မပြယ်။ မယားဖြစ်သူ၏ယုယမှု၊ သားသမီးတွေ၏အပြုံး၊ အပြော၊ နောက်ဆုံး ကိုကိုထွန်းနှင့် ပတ်သက်သော ဒေါသစိတ်သည်ပင်လျှင် တကယ်တမ်းကျတော့ အေးငြိမ်းအတွက် ခံစားရသောဝေဒနာကို မချေဖျက်နိုင်ကြပါတကား။ </p>
	<p class="block_14">တဖက်ခန်းမှ နာရီစက်သံ တချက်ချက် မြည်နေသည်ကိုပင်လျှင် အေးငြိမ်း၏ တမ်းခေါ်သံဟု ထင်ရသည်။ </p>
	<p class="block_14">အပြင်ဘက်မှ လရောင်မှုန်မွှားမွှား မှန်ပြတင်းကို ဖြတ်သန်း၍ ကျဆင်းနေသည်ကိုပင် အေးငြိမ်း၏ဝိညာဉ် ရောက်လာပြီဟု ထင်ပြန်သည်။ အမှောင်ထဲမှာ စိတ်က ထွေပြားသည် ထင်သောကြောင့် အိပ်ရာမှထပြီး မီးခလုတ်ကို ဖွင့်သည်။ ဘာမျှ သိနားလည်ခြင်း မရှိသော မျက်နှာသွင်ပြင်နှင့် အိပ်မောကျနေသည့် နုကို မြင်ရသောအခါ ရင်ထဲမှာ မြက်ခနဲ ခံစားရပြန်၏။ </p>
	<p class="block_14">မှန်ပြတင်းပေါက်မှနေ၍ လမ်းဘက်သို့ လှမ်းကြည့်လိုက်မိသည်။ ဟိုအဝေးမှ အေးငြိမ်း လာနေသည်ကို မြင်ရသည်ဟု အထင်ရောက်သည်။ သည်အခါ ရင်ထဲမှာ ပူနွေးသည်။ </p>
	<p class="block_14">ဟို လွန်ခဲ့သော ၁၀ နှစ်ကျော်ခရီးသို့ ပြန်ရမည်ကိုကား ဝန်လေးသည်။ ဟိုတုန်းက အေးငြိမ်းဆီသို့ ပြန်သွားရမည့်အစား ယခုလာနေသော အေးငြိမ်းဆီသို့သာလျှင် ပြေးသွားချင်သည်။ </p>
	<p class="block_14">အဘယ်ကြောင့် သင်း မိမိကို ဤမျှလွှမ်းမိုးနိုင်စွမ်းရသနည်း။ နားမလည်။ နားလည်း မလည်ချင်။ တွေးလည်းမတွေးချင်။ အေးငြိမ်းကို သနားသည်။ အေးငြိမ်းကို ဘယ်သို့နည်းနှင့်မျှ ပစ်မထားရက်။ </p>
	<p class="block_14">ဦးထွန်းတင်သည် အခန်းတွင်း၌ ခေါက်တုံ့ခေါက်ပြန် လျှောက်နေရာမှ မီးခလုတ်ဆီသို့ ရောက်သွားပြီး မီးခလုတ်ကို ပိတ်လိုက်သည်။ ခြေဖဝါးကို ဖော့နင်းကာ အခန်းတွင်းမှ ထွက်ခဲ့လေသည်။ သည်အချိန်မှာတော့ အမှန်ပင် နုကို မေ့လျော့သည်။ အေးငြိမ်းကိုပဲ တွေ့ချင်သည်။ </p>
	<p class="block_14">အိမ်အောက်ထပ် တခုလုံးသည် ပိန်းပိန်းပိတ်မှောင်နေသည်။ သို့ပေမဲ့ သည်နေရာမှာ ဦးထွန်းတင် သွားလာနေကျ၊ ကျင့်သားရပြီးဖြစ်၏။ </p>
	<p class="block_14">စာကြည့်ခန်းတံခါးကို ခပ်ဟဟ တွန်းလိုက်သောအခါ အပြင်ဘက်မှ လျှံကျ ယိုစီးနေသော လရောင်မှုန်မှေးမှေးကို မြင်ရသည်နှင့် ခြေလှမ်းအစုံသည် တုံ့ရပ်သွား၏။ သည်အလင်းရောင်ကိုပင် အေးငြိမ်းဟု ရုတ်တရက် ထင်မှတ်သည်။ အေးငြိမ်း၏ အဆင်းသည် မှုန်မှေးဖျော့တော့သော လရောင်လိုပင် ဝါဖျော့ဖျော့ဖြစ်သည်။ အေးငြိမ်း၏ အတွေ့အထိသည် နှလုံးသည်းပွတ်ကို အေးမြ ကြည်နူးစေတတ်သည်။ အကယ်၍ လမင်း၏အလင်းရောင်သည် စကားဆိုတတ်သည်ဖြစ်မူ အေးငြိမ်းလိုပဲ ဆွတ်ပျံ့ညွှတ်နူးဖွယ် စကားတို့ကို ဆိုတတ်မည် မလွဲပေ။ အေးငြိမ်းရင်ခွင်၌ ခိုဝင်နားနေရသည်မှာ လရောင်၌ ခိုဝင်နားနေရသည်ကဲ့သို့ အေးမြချမ်းငြိမ်းခြင်းကို ဖြစ်စေမည်။ ယခု ရင်ထဲတွင် ပူလောင်ရသည် ဟူသမျှသည် အေးငြိမ်းရင်ခွင်၌ ပျောက်လွင့်ကုန်ကြရပေလိမ့်မည်။ </p>
	<p class="block_14">ဦးထွန်းတင်သည် စာကြည့်ခန်းပြတင်းမှနေ၍ လမ်းတဖက်သို့ မျှော်ကြည့်လိုက်လေသည်။ </p>
	<p class="block_14">မြောက်လေဝှေ့ယမ်းသည်ကြောင့် လှုပ်ခတ်နေသော မန်ကျည်းပင်ရိပ်ကို မြင်ရသောအခါ သူ့ခန္ဓာကိုယ်သည်လည်း ဤသို့နှယ်ပင် တိမ်းမူးယိမ်းယိုင်နေသည်လား သို့မဟုတ် အေးငြိမ်းကို မြင်ရပြီ ဖြစ်ပေမည်။ </p>
	<p class="block_14">ဦးထွန်းတင်သည် စာကြည့်ခန်းမှ အပြင်သို့ ထွက်နိုင်သော တံခါးမကြီးကို အသာလှပ်လိုက်၏။ </p>
	<p class="block_14">အေးငြိမ်းရင်ထဲမှာ ဖိုသွားသည်။ </p>
	<p class="block_14">သူထွက်လာပြီကို မြင်ရသောကြောင့် အေးငြိမ်း ပျော်သည်လား။ ဝမ်းသာသည်လား။ ရင်ထဲက ဖိုသည်။ စိတ်အာရုံက ငှက်ငယ်နှယ်ပင် သည်မှ ရုတ်ခြည်းထ၍ သူ့ဆီသို့ ပျံသွား၏။ ခြေလှမ်းအစုံသည် သည်နေရာမှာပင် တုံ့ဆိုင်းနေ၏။ သည်လိုဆို သူ့ကို ကြောက်သည်လား။ သူနှင့်တွေ့ရမည်ကို စိုးရိမ်သည်လား၊ ရင်ထဲမှာ ဝေဒနာတခုခု သို့မဟုတ် အမျိုးမျိုးရှိသည်။ </p>
	<p class="block_14">ဝိညာဉ်ဆိုတာကို မမြင်ဖူးပေမဲ့ လေထဲမှာ လွင့်မျောလာသော ဝိညာဉ်များလိုပင် သူတို့၏ ခန္ဓာကိုယ်နှစ်ခုသည် လွင့်မျောပါလာပြီး တနေရာတွင် ဆုံမိကြသည်။ </p>
	<p class="block_14">အိမ်ခြံစည်းရိုး ဝင်းတံခါးဝရှိ မန်ကျည်းပင်အောက်၌ ထိုခန္ဓာကိုယ် နှစ်ခုသည် ရုတ်ခနဲ တုံ့ရပ်သွားကြပြန်သည်။ ထိုခန္ဓာကိုယ်အသီးသီးမှ အသိ၊ အသွေး၊ အသား ဟူသမျှသည် လွင့်စဉ်သွားကြဟန်ရှိ၏။ သူတို့သည် တဦးကိုတဦး ငေးစိုက်လျက် ကျောက်ဆစ်ရုပ်များပမာ မလှုပ်မချောက် ရပ်နေမိကြသည်။ မန်ကျည်းပင်ရိပ် အုပ်ဆိုင်းသောအမှောင်တွင် သူတို့၏ မျက်လုံးအစုံသည် လကွယ်ည၌ တောက်ပသော ကြယ်ပွင့်များကဲ့သို့ အရောင်တဖျပ်ဖျပ် ပြိုးပြက်နေဟန်ရှိ၏။ ထိုကြယ်ပွင့်များသည် ကမ္ဘာမြေကို မြင်နိုင်စွမ်းသည် မဟုတ်စေကာမူ သူတို့၏ မျက်လုံးအစုံတို့သည် တဦးကိုတဦး မြင်ရသည်ဟု အထင်ရောက်နေ၏။ </p>
	<p class="block_14">အာရုံကြောများသည် တဖြည်းဖြည်း လူးလွန့်လှုပ်ရှားလာခဲ့လေသည်။ မြင်သည်၊ သိသည်၊ ဝေဒနာသည် ဦးစွာနိုးထလာခဲ့ဟန်ရှိသည်။ နှုတ်ခမ်းကိုယ်စီ၌ စကားစကို ရှာ၍ မတွေ့နိုင်သေးပေ။ အသိစိတ်မှာ ဝေဒနာမျိုးစုံဖြင့် ရစ်ပတ်ရှုပ်ထွေး နေဆဲရှိသည်။ စိတ်အာရုံသည် ထွေပြားလွင့်ပျံ့နေ၏။ </p>
	<p class="block_14">ဦးထွန်းတင်၏ ခြေလှမ်းများသည် စတင်လှုပ်ရှားလာကြသည်။ အေးငြိမ်း၏ ခန္ဓာကိုယ်ဆီသို့ ချဉ်းကပ်လာခဲ့သည်။ အေးငြိမ်းသည် အသိမဲ့သော ထိတ်လန့်ခြင်းများဖြင့် နောက်ဘက်သို့ ခြေတလှမ်း ဆုတ်လိုက်၏။ ချက်ချင်းပင် မိမိအပြုအမူအတွက် ဝမ်းနည်းမိပြန်သည်။ </p>
	<p class="block_14">“အေးငြိမ်း နေကောင်းတယ်နော်” </p>
	<p class="block_14">ဦးထွန်းတင်၏အသံသည် အနည်းငယ် ထစ်အ တုန်ယင်နေသည်မှအပ ဟိုလွန်ခဲ့သော ၁၀ နှစ်ကျော်ကကဲ့သို့ပင် ပျိုမျစ်ထက်မြက်သောအသွင်ကို ဆောင်သည်ဟု အေးငြိမ်း အထင်ရောက်၏။ </p>
	<p class="block_14">သူတို့နှစ်ဦးစလုံး၏ ခန္ဓာကိုယ်သည် ၁၀ နှစ်ကျော်ကျော် အိုမင်းရင့်ရော် လာခဲ့ပြီ ဖြစ်သော်လည်း စိတ်အာရုံအလုံးစုံသည် ၁၀ နှစ်ကျော်ကျော် ပြန်လည် နုမျစ်သွားကြလေသည်။ </p>
	<p class="block_14">အရှေ့ဘက် ကောင်းကင်တွင် မြင့်တက်လာခဲ့ပြီဖြစ်သော လမင်းသည် လွန်ခဲ့သော ၁ဝ နှစ်ကျော်ကာလက ဤနေရာတွင် မိမိတွေ့ကြုံခဲ့ဖူးသော ၁၇ နှစ်ရွယ် သူငယ်မကလေးနှင့် အသက် အစိတ်ကျော်ကျော် အမျိုးသားတို့ကို ယခုတကြိမ် ပြန်လည်တွေ့ရှိရခြင်းအတွက် လွမ်းဆွတ် တမ်းတခြင်း ဝေဒနာကို ခံစားနေရဟန်ရှိ၏။ သူ့မှာ ဆုတ်ချည်၊ ဆန်ချည်ဖြင့်သာ ရွေ့လျားရသည်။ အိုမင်းရင့်ရော်သည်ဟု မရှိနိုင်သလို ထိုနှစ်ဦးသည်လည်း ယခုတိုင်ပင် နုမျစ်ပျိုရွယ်ဆဲ ဖြစ်မည် ဟုလည်း အထင်ရောက်သည်။ </p>
	<p class="block_14">ဖိုးလမင်းသည် သူတို့ကို ရဲရဲမကြည့်ဝံ့။ ဟိုစဉ်ကအဖြစ်ကို တွေးမိပြီး ရှက်စနိုးဖြစ်သည်။ မကြည့်ဘဲလည်း မနေနိုင်။ တခါတခါ မြောက်လေကို မိတ်ဖွဲ့ပြီး မန်ကျည်းပင် အကိုင်းအခက်တို့ ကြားမှ တိတ်တိတ်ခိုး ဝင်ရောက်ကျဆင်းကာ ထိုလူနှစ်ယောက်၏မျက်နှာပြင်ကို ဖျတ်ခနဲကြည့်ပြီး ထွက်ပြေးတတ်ပြန်၏။ လမင်းက လှောင်သည် ထင်ရ၏။ </p>
	<p class="block_14">သို့သော် သူတို့နှစ်ဦးစလုံးသည် ဖိုးလမင်းကို မေ့လျော့နေကြလေသည်။ အစ်ကိုကြီး၏ စကားသံကို ကြားရသည်နှင့် အေးငြိမ်းရင်ထဲက ဝေဒနာသည် ဘောင်ဘင်ခတ်လာသည်။ မျက်လုံးအိမ်မှာလည်း မျက်ရည်စို့ရသည်။ </p>
	<p class="block_14">“အစ်ကိုကြီးကော နေကောင်းတယ်နော်”</p>
	<p class="block_14">အစ်ကိုကြီး၏စကားသံသည် မိမိရင်ခွင်သို့ ရောက်လာတွေ့ထိပြီး ပဲ့တင်ပြန်သည်ဟု အေးငြိမ်း အထင်ရောက်နေလေသည်။ ပဲ့တင်သံသည် ဝမ်းနည်းကြေကွဲ တုန်ယင်နေ၏။ </p>
	<p class="block_14">ဦးထွန်းတင်၏ စိတ်အာရုံသည် ပိုမိုလူးလွန့်လှုပ်ရှားလာ၏။ အေးငြိမ်း၏ ခန္ဓာကိုယ်သည် လည်း တဆတ်ဆတ် တုန်ယင်နေသည်ဟု အထင်ရောက်သည်။ သည်အဖြစ်မျိုးနှင့် အေးငြိမ်းကို သူ မရှုဆိတ်။ </p>
	<p class="block_14">ထို့ကြောင့် ဦးထွန်းတင်သည် သူ့ခန္ဓာကိုယ်မှ အပေါ်အနွေးထည်အင်္ကျီကို ချွတ်ယူပြီး အေးငြိမ်းဆီသို့ လှမ်းပေးရင်း </p>
	<p class="block_14">“အေးငြိမ်း အေးလှပါတယ်ကွယ်၊ ဒီအင်္ကျီကို အေးငြိမ်းခြုံထားနော်” </p>
	<p class="block_14">အေးငြိမ်းသည် အစ်ကိုကြီး လှမ်းပေးသော အနွေးထည် အင်္ကျီကိုယူဖို့ ဝန်လေးသည်။ </p>
	<p class="block_14">“အေးငြိမ်း မချမ်းပါဘူး အစ်ကိုကြီး” </p>
	<p class="block_14">ထိုအဖြေကို အေးငြိမ်း သဘောကျ နှစ်ခြိုက်၏။ သူသည် ရင်ထဲတွင် ရှိသည့်အတိုင်း ပြောလိုက်မိသည်အတွက် ကျေနပ်သွား၏။ “အစ်ကိုကြီးနဲ့ တွေ့ရတဲ့အချိန်မှာ အေးငြိမ်း နွေးထွေးပြီးသားပါ” ဟူသော စကားမျိုးကိုကား အေးငြိမ်းမပြောတတ်သည့်အတွက် ဝမ်းနည်းသည်။ </p>
	<p class="block_14">ဦးထွန်းတင်သည် အေးငြိမ်းအနီးသို့ တိုးကပ်လာခဲ့သည်။ ယခုတကြိမ်၌ အေးငြိမ်းသည် နေရာမှာပင် ရပ်နေလိုက်၏။ ဦးထွန်းတင်၏လက်မှ အနွေးထည်သည် အေးငြိမ်း၏ပခုံးနှစ်ဖက်ကို လွှမ်းခြုံပြီး ဖြစ်သွားလေသည်။ ထို့နောက် ဦးထွန်းတင်သည် အေးငြိမ်း၏ခန္ဓာကိုယ်ကို ယုယုယယ ရစ်သိုင်းပိုက်ဖက်လိုက်လေသည်။ နှစ်ဦးစလုံး၏ ခန္ဓာကိုယ်များသည် နွေးထွေးလာခဲ့ပေပြီ။ </p>
	<p class="block_14">အေးငြိမ်းသည် မိမိ၏ပခုံးကို ရစ်သိုင်းပိုက်ဖက်ထားသည့်လက်မှ ရုန်းထွက်အံ့ ကြံစည်သေး သည်။ သို့သော် အစ်ကိုကြီး၏ရှေ့တွင် အေးငြိမ်း၏ စိတ်ဓာတ်သည် အမြဲပျော့ညံ့လွန်းသည်။ </p>
	<p class="block_14">နှစ်ဦးစလုံးပင် ပတ်ဝန်းကျင်တခုလုံးကို မေ့လျော့နေကြပေပြီ။ အစ်ကိုကြီး ရစ်သိုင်းပိုက်ဖက် ထားသော အေးငြိမ်း၏ပခုံးသည် မသိမသာ လှုပ်ရှားတုန်ယင်စ ပြုလာ၏။ </p>
	<p class="block_14">“အေးငြိမ်း ငိုနေသလားကွယ်” </p>
	<p class="block_14">အစ်ကိုကြီးဆီသို့ လာခဲ့စဉ်က အစ်ကိုကြီးနှင့်တွေ့လျှင် ပြောရမည့်စကားတွေ ရင်မှာ အပြည့်ပါခဲ့သည်။ ယခုထိုစကားများသည် ရင်ထဲ၌ လှိုင်းခတ်သည့်နှယ် ဘောင်ဘင်ခတ်နေကြပေပြီ။ လှိုင်းထန်တတ်သော ပင်လယ်ပြင်သို့ စီးဝင်လာခဲ့ကြပြီး ရေအလျဉ်၏အစကို ရှာဖွေမတွေ့နိုင်သလို အစ်ကိုကြီးအတွက် စကားစကိုလည်း ရှာ၍ မတွေ့နိုင်တော့ပြီ။ သည့်အတွက် ပင်ပန်းသည်၊ မောသည်။ ပျော့ညံ့သော စိတ်အာရုံသို့ ချန်ရစ်ခဲ့သော အဖြစ်ဟောင်းများသည် ဝင်ရောက် လွှမ်းဖုံးအံ့ကဲကဲ တိုးဝှေ့နေကြဟန်ရှိလေသည်။ သည်အခါ အေးငြိမ်း ဝမ်းနည်းရပြန်၏။ အစ်ကိုကြီး၏ နှစ်သိမ့်စကားများက ပိုမိုဝမ်းနည်းစေသည်ဟုလည်း ထင်ရ၏။ </p>
	<p class="block_14">“အစ်ကိုကြီး အေးငြိမ်းကို မမေ့သေးဘူးနော်၊ ခုလို အစ်ကိုကြီး အေးငြိမ်းကို မစိမ်းကားသေးဘူး၊ ဥပေက္ခာ ရှုမထားသေးဘူးဆိုတာ သိရလို့ အေးငြိမ်း ဝမ်းသာတယ်၊ အခု အေးငြိမ်း မျက်ရည်ကျရတာဟာ ဝမ်းသာလွန်းလို့ပါ အစ်ကိုကြီးရယ်” ဟူသော စကားကို ပြောချင်သော်လည်း ပြောမထွက်။ အစီအစဉ်ကျအောင် မည်သို့ ပြောရမည်ကိုလည်း အေးငြိမ်း နှုတ်ဖျားသည် ထိုစကားလုံးတို့ကို ရှာမတွေ့။ နှလုံးသည်းပွတ်မှာသာ တလှုပ်လှုပ် ဖြစ်နေကြ၏။ </p>
	<p class="block_14">“အေးငြိမ်းမှာ ဘာကိစ္စရှိသလဲကွယ်” </p>
	<p class="block_14">အေးငြိမ်း၏ပခုံးတဖက်ကို ဖျစ်ညှစ်ဆုပ်ကိုင် လှုပ်ယမ်းပြီး မေးလိုက်၏။ အေးငြိမ်း တွေနေပြန်၏။ နှုတ်ကလည်း ဆွံ့အနေသည်လား ထင်ရ၏။ အတန်ကြာမှပင် </p>
	<p class="block_14">“ပြောစရာတွေ အများကြီးပဲ အစ်ကိုကြီး” </p>
	<p class="block_14">အေးငြိမ်း၏ စကားလုံးများသည် လွင့်စဉ်ပေါ်ထွက်လာ၏။ </p>
	<p class="block_14">အစ်ကိုကြီး၏ မျက်စိအာရုံသည် မည်းမှောင်နေသော အိမ်ကြီးဆီသို့ ဖျတ်ခနဲ ရောက်သွားပြန်သည်။ ချက်ချင်းပင် သူ၏မျက်စိအာရုံကို အိမ်ကြီးမှ ဖယ်လွှဲပြီး </p>
	<p class="block_14">“ဒါဖြင့်ရင် အစ်ကိုကြီးတို့ ဟိုဘက်ကိုလမ်းလျှောက်ကြမယ်နော် အေးငြိမ်း၊ လမ်းလျှောက်ရင်း ပြောကြတာပေါ့ကွယ်” </p>
	<p class="block_14">အေးငြိမ်းသည် တွေငေးနေပြန်သည်။ အစ်ကိုကြီးနှင့်ပတ်သက်၍၊ ကိုဘဒင်နှင့်ပတ်သက်၍၊ သားနှင့်ပတ်သက်၍ ပြောရမည့်စကားတွေ ရင်ထဲမှာ အပြည့်ပါ၏။ သို့သော် ဘယ်သင်းကိုမျှ နှုတ်က ဟဟပြောမထွက်။ အစ်ကိုကြီး ခေါ်ဆောင်ရာသို့သာ လိုက်ပါခဲ့ရလေသည်။ ပခုံးတွင် လွှမ်းခြုံပြီး ဖြစ်သော အစ်ကိုကြီး၏ အနွေးထည်ကို လက်တဖက်ဖြင့် ဆုပ်ကိုင်တင်းကျပ်နေစေသည်။ </p>
	<p class="block_14">လရောင်သည် မှုန်ရီမှုန်မှေးကျဆင်းနေ၏။ ဤလမ်းသည် မြိုင်သာယာမြို့မှ လှိုင်သို့ ရှေးရှုသောလမ်းဖြစ်သည်။ လမ်းသည် လူသူပြတ်လပ် တိတ်ဆိတ်လှစွာ၏။ လမ်းဘေး မီးတိုင်များသည် ထိုနေရာ၌ မရှိကြပေ။ မန်ကျည်းပင်တန်း ခပ်ကျဲကျဲ၏ အရိပ်များသည် လမ်းပေါ်သို့ အုံ့ဆိုင်းကျဆင်းနေ၏။ </p>
	<p class="block_14">ထိုလမ်းသည် သူတို့နှင့် ကာလအတန်ကြာစွာ ရင်းနှီးကျွမ်းဝင်ခဲ့ပြီးသော လမ်းဖြစ်လေသည်။ လှိုင်အမည်ရှိသော ရွာကလေးအနီးသို့ ရောက်လာသည်နှင့် ရေကျချောင်းတခုသည် ထိုလမ်းကို ကန့်လန့်ဖြတ် ဆီးတားလျက် ရှိဘိ၏။ ချောင်း၏ သည်မှာဘက်ကမ်းထိပ်၌ အပြိုပြိုအလဲလဲ ဖြစ်လျက် ဆေးရေးပြယ်နေပြီဖြစ်သော စေတီသုံးဆူရှိ၏။ ထိုနေရာ၌ ညောင်ပင်နှင့် ထန်းပင်တို့ ရောထွေးပေါက်ရောက်နေကြ၏။ ဟိုယခင်က ဤချောင်းငယ်ကို ဖြတ်ကူးပြီး လှိုင်သို့သွားနိုင်သော တံတားငယ်တခု ရှိခဲ့လေသည်။ ထိုတံတားကလေးမှာ ဂျပန်ခေတ်တွင် ဗုံးဒဏ်သင့်၍ ပျောက်ကွယ်ခဲ့ရပြီဖြစ်၏။ </p>
	<p class="block_14">သူတို့သည် တံတားနေရာဟောင်း ချောင်းထိပ်မှသည် မြစ်ဘက်သို့ ရှေးရှုသော လမ်းအတိုင်း လျှောက်ခဲ့ကြလေသည်။ </p>
	<p class="block_14">“အစ်ကိုကြီး စိတ်ချမ်းသာတယ်နော်” </p>
	<p class="block_14">အေးငြိမ်း၏နှုတ်ခမ်းစုံမှ လွင့်စဉ်လာသော စကားလုံးများသည် စူးထက်သော စည်းသွားတပ် မြားတံများ မိမိ၏ရင်သို့ ရုတ်တရက် စူးဝင်လာသကဲ့သို့ ခံစားလိုက်ရသဖြင့် ဦးထွန်းတင်၏ ခြေလှမ်းများသည် တုံ့ရပ်သွားကြသည်။ </p>
	<p class="block_14">အေးငြိမ်းသည် မိမိကိုယ်တိုင် ဘာပြောခဲ့သနည်း၊ သတိမထားလိုက်မိ။ အစ်ကိုကြီး၏ ခြေလှမ်းများ တုံ့ရပ်သွားသည်နှင့် သူ့ခြေလှမ်းသည်လည်း တုံ့ရပ်သွားသည်။ အစ်ကိုကြီး၏မျက်နှာကို စေ့စေ့ကြည့်မိသည်။ မှုန်မှေးသောလရောင်တွင် မထင်မရှား မြင်သာသော အစ်ကိုကြီး၏ မျက်နှာပြင်သည် သုန်မှုန်သွားဟန် ရှိချေသည်။ </p>
	<p class="block_14">“ဘာဖြစ်လို့ ဒီစကားမျိုးကို ပြောရတာလဲ အေးငြိမ်းရယ်” </p>
	<p class="block_14">ယခုကဲ့သို့ အစ်ကိုကြီး စိတ်ထိခိုက် တုန်လှုပ်ရပြီ ဆိုသောအခါ နောင်တကြီးစွာဖြင့် မိမိပြောဆိုခဲ့သော စကားများကို အေးငြိမ်း ပြန်လည်စဉ်းစားရသည်။ ထိုစကားတို့ကို မိမိအမှန်ပင် ရိုးသားဖြောင့်မတ်စွာ ပြောဆိုခဲ့ပေသည်။ ထိုကြောင့်လည်း ထိုစကားကြောင့် အစ်ကိုကြီး စိတ်ထိခိုက် တုန်လှုပ်ခြင်း မဖြစ်သင့်ဟု ယူဆသည်။ </p>
	<p class="block_14">“အစ်ကိုကြီး စိတ်ချမ်းသာနေတယ်ဆိုရင် အေးငြိမ်း ဝမ်းသာလွန်းလို့ပါ အစ်ကိုကြီးရယ်” </p>
	<p class="block_14">အေးငြိမ်း ဒေါသဝှက်နှင့် စကားဆိုတတ်သည် မဟုတ်မှန်း အစ်ကိုကြီး သိသည်။ သူ့အရိုးခံ စိတ်ဓာတ်ကိုလည်း အစ်ကိုကြီး နားလည်သည်။ ဟိုစဉ်ကလည်း အေးငြိမ်းသည် အလားတူ စကားမျိုးကို ဖြူစင်သောသဘော၊ ဖြောင့်မတ်သောစိတ်ထားတို့ဖြင့် ဆိုလေ့ရှိမြဲဖြစ်သည်။ ထို့ကြောင့် သင်းအပေါ်မှာ အစ်ကိုကြီး ပိုမိုညှာတာထောက်ထားနေသည်။ သင်းအပေါ်မှာ မစိမ်းကားရက်အောင် ဖြစ်ရသည်။ ဒါတွေကို အေးငြိမ်း နားလည်စေချင်သည်။ </p>
	<p class="block_14">“ဟုတ်တယ် အေးငြိမ်း၊ မင်းအဖို့တော့ ဒီစကားမျိုးတွေကို ရင်ထဲမှာရှိတဲ့အတိုင်း ရိုးရိုးပြောလိုက်တာပဲ၊ ဒါပေမဲ့ ပြစ်မှုတခုကို ကျူးလွန်ထားခဲ့တဲ့ အစ်ကိုကြီးအဖို့ ဒီစကားမျိုးတွေ ကြားရတိုင်း မချိဘူး အေးငြိမ်း” </p>
	<p class="block_14">ဦးထွန်းတင်သည် ရင့်ရော်လာခဲ့ပြီဖြစ်သော အသက်အရွယ်တွင် မိမိ၏ ကြေကွဲဝမ်းနည်းခြင်း အရိပ်အငွေ့များ မပါရလေအောင် အတတ်နိုင်ဆုံး ထိန်းချုပ် ပြောဆိုရင်း အေးငြိမ်း၏မျက်နှာပြင်ကို စေ့စေ့ကြည့်နေ၏။ သူ့စကား မဆုံးသေးပေ။ အေးငြိမ်း၏ မျက်နှာပြင်သည် ဟိုစဉ်ကလို ဝင်းပနေသေးသည်လား၊ အေးငြိမ်း၏ပါးပြင်ကလေးများမှာ ဟိုစဉ်ကကဲ့သို့ ပြည့်ဖြိုးနေပါဦးမည်လား ဟူသော အတွေးစများသည် သူ၏စိတ်အာရုံသို့ အပြည့်အလျှံ ရောက်လာကြပြန်၏။ အတန်ကြာမှပင် ဦးထွန်းတင်သည် သက်ပြင်းကို မှုတ်ထုတ်ပြီး </p>
	<p class="block_14">“အေးငြိမ်း၊ အစ်ကိုကြီးကို ဘာတွေပြောချင်တာလဲ၊ ပြောစရာရှိတာကို ပြောလေ”</p>
	<p class="block_14">သူတို့သည် မြစ်ကမ်းစပ်သို့ နီးလာပေပြီ။ ထိုနေရာသည် ဟိုစဉ် လသာသောညများတွင် သူတို့ ရောက်လာ ကြည်နူး မြူးထူးရမြဲ နေရာဖြစ်၏။ </p>
	<p class="block_14">မြစ်ပြင်မှာ သောင်ထွန်းနေလေပြီ။ ရေပြင် ဂယက်လှိုင်းငယ်များတွင် လရောင်သည် ပြိုးပြက်နေ၏။ သောင်ပြင်သည် ငွေပြားကြီးနှယ် ပြန့်ပြန့်ကြီး တည်နေ၏။ ကမ်းခြေစပ်၌ ကျွန်းစိုက်ခင်းများသည် ပြန့်ပြူးလဲလျောင်းနေလေသည်။ ထိုကျွန်းစိုက်ခင်းများ၏ မြစ်ဘက်အစွန်၌ မီးရောင်လဲ့လဲ့နှင့် တဲကလေးကို မှုန်မှေးမှေး မြင်နိုင်၏။ မြစ်ပြင်တွင်လည်း တံငါလှေတစင်းသည် မီးရောင်ဖျော့ဖျော့ကို ထွန်းလျက် စုန်ဆင်းနေ၏။ </p>
	<p class="block_14">သူတို့သည် ကျွန်းစိုက်ခင်းအစပ် ညောင်ပင်ကြီးအောက်သို့ ရောက်လာကြသည်။ ညောင်ပင်ကြီး၏ မြစ်ပျဉ်းများသည် လက်တံကြီးများကဲ့သို့ ဖြာထွက်နေ၏။ သူတို့သည် မြစ်ပျဉ်းကြီး တခုပေါ်တွင် ထိုင်လိုက်ကြသည်။ </p>
	<p class="block_14">မြောက်လေသည် ထိုနေရာ၌ အတင့်ရဲစွာ တိုက်ခိုက်နေလေသည်။ ဦးထွန်းတင်သည် အေးငြိမ်း၏ ခန္ဓာကိုယ်ကို သူ့လက်နှစ်ဖက်ဖြင့် ရစ်သိုင်း ပွေ့ဖက်လိုက်သည်။ အေးငြိမ်းကို သူသနားသည်။ အေးငြိမ်းကို ကာလကြာမြင့်စွာ ပစ်ပယ်ထားခဲ့သည့်အတွက်လည်း ယူကျုံးမရ ဖြစ်သည်။ သင်းခမျာမှာ ဘာမျှ သိနားလည်ခြင်း မရှိသော ကလေးငယ်တယောက်ကဲ့သို့ပင် ကျရောက်လာသော ဆင်းရဲခြင်းဟူသမျှ ခေါင်းငုံ့ခံရရှာသည်ကို ဦးထွန်းတင်သိသည်။ ထိုကြောင့် မည်သည့်အခြေအနေများအားဖြင့် ကွဲပြားခြားနားနေရလင့်ကစား အေးငြိမ်းနှင့် တွေ့သောအခါ ထိုအခိုက်အတန့်ကလေးမျှဖြစ်စေ အေးငြိမ်းကို သူ့ရင်ခွင်မှာသာ နေစေ့ချင်သည်။ </p>
	<p class="block_14">အေးငြိမ်းသည်လည်း အစ်ကိုကြီး၏ရင်ခွင်တွင် မွေ့လျော်တတ်မြဲဖြစ်သည်။ တိတ်ဆိတ်ခြင်း၊ လှပခြင်းနှင့် ချမ်းအေးခြင်းတို့သည် မိန်းမူးတွေဝေစေသောသဘောကို ဖန်တီးဟန် ရှိချေသည်။ အေးငြိမ်းစိတ်က အစ်ကိုကြီး၏ ရင်ခွင်သည် ဟိုစဉ်ကလိုပင် နွေးထွေးလိုသည်ဖြစ်က နွေးထွေးစေ၊ အေးမြလိုသည်ဖြစ်က အေးမြစေနိုင်စွမ်းသည်ဟု ယူဆထားဟန်လည်း ရှိ၏။ ထို့ကြောင့် အစ်ကိုကြီး၏ ရင်ခွင်မှာသာ ခိုဝင်ချင်သည်။ ဒုက္ခဟူသမျှမှ လွတ်မြောက်ရာဖြစ်သောနယ်မြေဟု အယူရှိဟန်လည်း တူချေ၏။ </p>
	<p class="block_14">သို့သော် စိုးရိမ်ခြင်း၊ ထိတ်လန့်ခြင်း၊ ပူပန်ခြင်းနှင့် သတိတရားသည် ခဏအတွင်းမှာပင် အေးငြိမ်း၏ စိတ်အာရုံသို့ ဝင်ရောက်လာခဲ့လေသည်။ ထိုအခါ အစ်ကိုကြီး၏ရင်ခွင်မှ သူ့ခန္ဓာကိုယ်ကို ရုန်းထွက်သည်။ </p>
	<p class="block_14">“အေးငြိမ်းကို လွှတ်ပါ အစ်ကိုကြီးရယ်” </p>
	<p class="block_14">တီးတိုးညင်သာသောအသံသည် တဆတ်ဆတ် တုန်ယင်နေ၏။ </p>
	<p class="block_14">ယခု အေးငြိမ်း၏ စိတ်အာရုံသို့ ကိုဘဒင်သည် ရောက်လာပေပြီ။ မည်သို့ဖြစ်စေ၊ ကိုဘဒင်သည် အစ်ကိုကြီးနှင့်ပတ်သက်၍ဖြစ်စေ၊ အေးငြိမ်းနှင့် ပတ်သက်၍ဖြစ်စေ၊ အလုံးစုံကို နားလည်တတ်သူဖြစ်သည်။ ခွင့်လွှတ်ခြင်းနှင့် သည်းခံခြင်းကို သူ အလုံးစုံပိုင်ဆိုင်သည်။ ယခုကဲ့သို့ အစ်ကိုကြီး၏ရင်ခွင်တွင် တခဏမျှ ခိုဝင်သည်ကို မဆိုထားဘိ၊ အေးငြိမ်းသည် အစ်ကိုကြီး၏ရင်ခွင်၌ အမြဲတစေ ပျော်မွေ့မည်ဆိုလျှင်လည်း သူ့မှာ အပြစ်အနာအဆာဟု မြင်တတ်မည် မဟုတ်။ သူ့လိုလူတယောက်မှာ ရိုးသားခြင်းနှင့် မသိနားမလည်ခြင်းတို့သည် ဝမ်းနည်းအားငယ်တတ်ခြင်းမှ အပ မည်သည်ကိုမျှ ခံစားတတ်ခြင်း မရှိအောင် ဖန်တီးထားဟန် ရှိပေသည်။ ဤသို့ဖြင့် ထိုလူသည် ချစ်လှစွာသော သားနှင့်မယားကို ခွဲခွာကာ ပတ်လည်တွင် သံတိုင်များဖြင့်လည်းကောင်း၊ ဆူးကြိုးများဖြင့်လည်းကောင်း ခြံရံလျက် တတိယအဆင့် အကာအရံအဖြစ် အုတ်တံတိုင်းလေးဖက် ကာရံတားဆီး ချုပ်နှောင်ခြင်း ခံထားရသောအဖြစ်သို့ ကျရောက်နေရပေပြီ။ သည်လို လင်သားတယောက်၏အဖြစ်ကို တွေးမိသောအခါ အေးငြိမ်းသည် မိမိဘဝကို သစ္စာမဲ့သော၊ မိုက်မဲသော အပြစ်တခုကို ကျူးလွန်နေပြီလားဟု ထိတ်လန့်တုန်လှုပ်ခြင်း ဖြစ်ရသည်။ </p>
	<p class="block_14">ဟိုစဉ်ကလည်း အစ်ကိုကြီး၏ရင်ခွင်၌ သာယာမိန်းမူးခဲ့ခြင်းဖြင့် အေးငြိမ်းအဖို့ အရာရာကို စွန့်လွှတ်ခဲ့ရပေပြီ။ စွန့်လွှတ်ဆုံးရှုံးခြင်းအတွက် ငိုကြွေးပူပန်ခဲ့ရသည်တို့ကိုလည်း ကြုံခဲ့ရပေပြီ။ ယခုအခါမျိုး၌ အေးငြိမ်းသည် နောက်ထပ် စွန့်လွှတ်ဆုံးရှုံးရမည်ကို ဝန်လေးသည်။ ထောင်ထဲ ရောက်နေသော လင်သားနှင့် ယခုမျှ ခွဲခွာရသည်ကိုပင် စိတ်မှာပူဆွေးရသည်ဖြစ်ရာ ယခုတကြိမ် မိမိတွင် ရှိသည်တို့ကို စွန့်လွှတ်ရမည်အတွက် အေးငြိမ်း စိုးရိမ်သည်။ </p>
	<p class="block_14">သည်တော့ အစ်ကိုကြီး၏ရင်ခွင်၌ မွေ့လျော်ရမည်ကိုပင် ထိတ်လန့်ပြန်သည်။ </p>
	<p class="block_14">အစ်ကိုကြီးသည် သူ့လက်ကို လျှော့ဖြေပေးလိုက်သည်။ </p>
	<p class="block_14">“အစ်ကိုကြီး အေးငြိမ်းကို စိတ်မဆိုးဘူးနော်” </p>
	<p class="block_14">အေးငြိမ်း၏အသံသည် ကြောက်လန့်တုန်လှုပ်သောအသွင် ဆောင်နေ၏။ </p>
	<p class="block_14">“ဘာလို့စိတ်ဆိုးရမှာလဲ အေးငြိမ်းရယ်” </p>
	<p class="block_14">ဆိုသောစကားကို ကြားရသောအခါ အေးငြိမ်း ဝမ်းသာသည်။ </p>
	<p class="block_14">“အေးငြိမ်းလေ အစ်ကိုကြီးနဲ့ မတွေ့ရဘူးဆိုတာ သိပါတယ်၊ ဒါပေမဲ့ ခု အေးငြိမ်း အစ်ကိုကြီးကို မတွေ့လို့ မဖြစ်ဘူး” </p>
	<p class="block_14">“ဘာဖြစ်လို့လဲကွယ်” </p>
	<p class="block_14">သူတို့နှစ်ယောက်၏အသံသည် သစ်ကိုင်းခက်လက်ကြားမှာ တီးတိုးစကား ဆိုလျက် ဖြတ်သန်းသွားသော မြောက်လေ၏ အသံကဲ့သို့ပင် ညင်သာတီးတိုးလှစွာ၏။ အေးငြိမ်းသည် ဘာမျှစကားမဆက်နိုင်သေးဘဲ မြစ်ဘက်သို့ မျှော်ငေး တွေဝေနေပြန်လေသည်။ </p>
	<p class="block_14">“အစ်ကိုကြီး” </p>
	<p class="block_14">တလုံးချင်း ထွက်လာသော သူ့အသံသည် ဝမ်းနည်းကြေကွဲခြင်းဖြင့် ကတုန်ကယင် ဖြစ်နေ၏။ </p>
	<p class="block_14">အစ်ကိုကြီးသည် အေးငြိမ်း၏မျက်နှာကို စူးစိုက်ကြည့်လိုက်သည်။ မျက်နှာပြင်မှာ ပူပန်ခြင်းဖြင့် ဖုံးလွှမ်းနေပေပြီ။ </p>
	<p class="block_14">“အေးငြိမ်းသားကလေးကော အစ်ကိုကြီးရယ်” </p>
	<p class="block_14">အေးငြိမ်းသည် အစ်ကိုကြီးနှင့် မျက်နှာချင်းဆိုင်လိုက်သည်။ သူ့မျက်လုံးအစုံ၌ မျက်ရည်စတို့ သွယ်ကျနေလေသည်။ သူ့ရင်ထဲမှာ ပူလောင်နေ၏၊ လာခဲ့ရင်းကိစ္စကို မေ့လျော့ထားလိုက်သည်။ အေးငြိမ်းသည် သားငယ်ကို သတိရလာပြန်သည်။ </p>
	<p class="block_14">သည်မေးခွန်းကို အစ်ကိုကြီး မျှော်လင့်ခဲ့သည်မဟုတ်။ မည်သို့ဖြစ်စေ၊ ကာလအတန်ကြာ ခွဲခွာခဲ့ရသော သားဖြစ်သူအား မည်သည့်မိခင်မဆို မေ့ပျောက်ခြင်း နိုင်ဦးမည် မဟုတ်သည်ကိုကား ဦးထွန်းတင် နားလည်သည်။ သို့သော် အေးငြိမ်းသည် မိမိနှင့် တွေ့ဆုံလိုသည်ဆိုသော အကြောင်းရင်းမှာ သား၏ကိစ္စသာလျှင် အဓိက ဖြစ်လိမ့်မည်ဟူ၍ လုံးဝ တွေးထင်ခြင်း မရှိခဲ့မိပေ။ ယခု သည်မေးခွန်းကို ကြားရသောအခါ ဦးထွန်းတင် တုန်လှုပ်ရသည်။ အဖြေစကားကို ရုတ်တရက် ရှာမရနိုင်သေး။ မျက်ရည်သွယ်ကျနေသော အေးငြိမ်း၏မျက်နှာကိုသာ စူးစိုက်ကြည့်နေမိသည်။ အေးငြိမ်းရင်ထဲက ဝေဒနာသည် မိမိရင်တွင်းသို့ ကူးစက်လာခဲ့ဟန်ရှိ၏။ </p>
	<p class="block_14">“အစ်ကိုကြီးကို တွေ့ချင်တာ သားကိစ္စလား အေးငြိမ်း” </p>
	<p class="block_14">အစ်ကိုကြီးသည် မိမိ၏အသံကို တည်ငြိမ်လေးနက်စေအောင် ဖန်တီးပြောဆိုလိုက်သည်နှင့် အေးငြိမ်း၏ခန္ဓာကိုယ်သည် ဆတ်ခနဲ တုန်လှုပ်သွားသည်။ </p>
	<p class="block_14">“မဟုတ်ပါဘူး အစ်ကိုကြီးရယ်၊ မဟုတ်ပါဘူး” </p>
	<p class="block_14">အေးငြိမ်း၏အသံသည် ထိတ်ထိတ်ပျာပျာဖြစ်၏။ သူသည် အပြစ်တခုကို ခဏအတွင်းမှာပင် ကျူးလွန်မိခဲ့ပြီဟုလည်း မှတ်ထင် တုန်လှုပ်ရပေပြီ။ </p>
	<p class="block_14">သည်သားနှင့် ပတ်သက်ပြောဆိုရန် စကားတို့သည် လွန်ခဲ့သော နှစ်ပေါင်း ၁ဝ နှစ်ကျော် ကာလမှာကတည်းက ပြီးမြောက်ကုန်ဆုံးခဲ့ပြီဟု သူတို့နှစ်ယောက်စလုံး ကတိစကားဆိုခဲ့ကြပြီး ဖြစ်ပါလျက် သည်သားအကြောင်းကို စတင်ပြောဆိုမိသည်မှာ ပြစ်မှုတခု ကျူးလွန်ခြင်းဟူ၍ အေးငြိမ်း ရိုးရိုးသားသား ယူဆရလေပြီ။ သည့်အတွက် အေးငြိမ်း တုန်လှုပ်ချောက်ချားရသည်ကို မြင်တော့လည်း ဦးထွန်းတင်သည် အေးငြိမ်းကို သနားရပြန်သည်။ </p>
	<p class="block_14">“အစ်ကိုကြီး အေးငြိမ်းကို အပြစ်ပြောနေတာ မဟုတ်ပါဘူးကွယ်၊ သားနဲ့ပတ်သက်လို့ အေးငြိမ်း ပူပန်စရာမရှိဘူးဆိုတာ အေးငြိမ်းသိတယ် မဟုတ်လား” </p>
	<p class="block_14">အေးငြိမ်းသည် ခေါင်းကို တချက်ညိတ်လိုက်သည်။ </p>
	<p class="block_14">“သူ အခု အစ်ကိုကြီးနဲ့ အတူတူပဲလားဟင်” </p>
	<p class="block_14">အေးငြိမ်း၏အသံသည် တွန့်ဆုတ်သော အသွင်ဖြင့် ထစ် အ နေသည်။ </p>
	<p class="block_14">“မဟုတ်ဘူးလေ၊ သူ့အဒေါ်ဆီမှာပဲပေါ့” </p>
	<p class="block_14">ဦးထွန်းတင်သည် စကားကို ခပ်ပေါ့ပေါ့ ပြောလိုက်၏။ </p>
	<p class="block_14">အေးငြိမ်းသည် စိတ်ပျက်အားလျော့ခြင်းဖြင့် ခေါင်းကို ငုံ့ချလိုက်သည်။ မည်သို့ဖြစ်စေ၊ ၁ဝ နှစ်ကာလ ခွဲခွာခဲ့ရပြီဖြစ်သော မိမိ၏သားကို သားအဖြစ် အမှတ်မထားပါဟု ကတိပေးထားသည့် အတိုင်း သားဟူသောအသိကို မျိုသိပ်ထားနိုင်မည် ဖြစ်သော်လည်း သည်သား၏မျက်နှာကို လျှပ်တပြက်မျှဖြစ်စေ အေးငြိမ်း မြင်ချင်၊ တွေ့ချင်သည်။ ယခုတော့လည်း သည်သားနှင့် သည်အမေတို့သည် လှမ်းမျှော်ရှုမြင်ခြင်းငှာ မစွမ်းနိုင်သောဘဝကို အေးငြိမ်း နားလည်ရလေသည်။ </p>
	<p class="block_14">အစ်ကိုကြီးသည် အေးငြိမ်း၏ရင်ထဲက ဝေဒနာကို ခံစားကြည့်သည်။ </p>
	<p class="block_14">သည်တော့ အေးငြိမ်းအတွက် ယူကျုံးမရဖြစ်ရသည်။ </p>
	<p class="block_14">“အေးငြိမ်း သူ့ကို တွေ့ချင်လိုက်တာ အစ်ကိုကြီးရယ်” </p>
	<p class="block_14">အေးငြိမ်း၏အသံသည် ဖျော့တော့လှစွာ၏။ </p>
	<p class="block_14">“တနေ့ကျ တွေ့ရမှာပေါ့ကွယ်” </p>
	<p class="block_14">ပြောမည့်သာပြောရသည်။ သူ့ရင်ထဲမှာလည်း စိုးရိမ်ပူပန်ခြင်း ဖြစ်ရလေပြီ။ သည်တော့လည်း သည်အကြောင်းတွေကို ဆက်၍မပြောချင်။ </p>
	<p class="block_14">လမင်းသည် မွန်းတည့်လာခဲ့ပေပြီ။ ကျွန်းစိုက်ခင်းများ၏ တဖက် တဲကလေးဆီမှ မီးရောင်သည်လည်း ပျောက်ကွယ်သွားပေပြီ။ </p>
	<p class="block_14">ဦးထွန်းတင်၏ စိတ်အာရုံသို့ နုနှင့် သားသမီးတို့ ရောက်လာကြပြန်သည်။ </p>
	<p class="block_14">“အေးငြိမ်း အစ်ကိုကြီးနဲ့ တွေ့တာ ဘာကိစ္စလဲ” </p>
	<p class="block_14">အေးငြိမ်းနှင့် အဆောတလျင် ခွဲခွာချင်သည် မဟုတ်စေကာမူ ယခုအချိန်မျိုးတွင် နု အိပ်ရာမှ နိုးလာမည်ကို စိုးရိမ်ရပြီ။ နု အိပ်ရာမှနိုးလာ၍ သူ့ကို မတွေ့လျှင် ရေချိုးခန်း၊ စာကြည့်ခန်း နေရာအလုံးစုံမှာ ရှာဖွေမည်။ မတွေ့နိုင်သောအခါ စိုးရိမ်စိတ်ဖြင့် ရပ်တည်ရာမရ ရှိချေမည်။ တအိမ်လုံးက လူတွေကိုလည်း နှိုးကောင်း နှိုးပေမည်။ ဤသို့ဖြင့် ပြဿနာများသည် တဆက်တည်း တဆက်တည်း ပေါ်ပေါက်ကြီးမားလာနိုင်ပေသည်။ သည်တော့ အေးငြိမ်းကို သူ အမြန်ခွဲခွာမှ သင့်ပေမည်။ </p>
	<p class="block_14">“အစ်ကိုကြီး ပြောထားတဲ့အတိုင်း အစ်ကိုကြီးကို အေးငြိမ်း မတွေ့ဘဲ နေခဲ့တာပါ အစ်ကိုကြီး။ အစ်ကိုကြီး ဒီကိုပြန်လာတယ်ကြားတော့ အေးငြိမ်း ဝမ်းသာတယ်။ အဲဒီကတည်းက အေးငြိမ်းသားကို အေးငြိမ်း တွေ့ရမလားလို့ အစ်ကိုကြီးကလေးတွေကို အေးငြိမ်း ချောင်းကြည့်ခဲ့ ရတယ်။ ဘယ်သူဟာ အေးငြိမ်းသားရယ်လို့ အေးငြိမ်းသိနိုင်ပါ့မလဲ အစ်ကိုကြီး။ ဒါပေမဲ့ အေးငြိမ်း အစ်ကိုကြီးကို မတွေ့ဘဲ နေခဲ့ပါတယ် အစ်ကိုကြီး။ ခုတော့ အစ်ကိုကြီးကို အေးငြိမ်း မတွေ့လို့ မဖြစ်ဘူး” </p>
	<p class="block_14">“ဘာကိစ္စမို့လို့လဲကွယ်” </p>
	<p class="block_14">“ကိုဘဒင်၊ ကိုဘဒင်ကိစ္စပဲ အစ်ကိုကြီး” </p>
	<p class="block_14">“ဘာပြောတယ်၊ ဘဒင်ကိစ္စ၊ ဟုတ်လား” </p>
	<p class="block_14">အေးငြိမ်းသည် ခေါင်းကို တချက်ညိတ်လိုက်သည်။ </p>
	<p class="block_14">ဦးထွန်းတင် သတိမထားလိုက်မိ။ သူ၏စိတ်အာရုံသို့ ဘဒင်သည် လွှမ်းမိုးလာခဲ့လေသည်။ </p>
	<p class="block_14">စင်စစ် အေးငြိမ်းကို သူမေ့ဖို့ မကြိုးစားခဲ့သလို ဘဒင်ကိုလည်း မေ့ပျောက်ဖို့ ကြိုးစားခဲ့သည် မဟုတ်ပေ။ ထို့ကြောင့် အေးငြိမ်းနှင့်ပတ်သက်လျှင် ဘဒင်ကို သူအမြဲ သတိရနေကောင်းသည် မှန်၏။ သို့သော် ဤအမည်ကို မကြားရမီအထိ သူ၏စိတ်အာရုံ၌ ဘဒင် မရောက်လာသေးပေ။ ဘဒင်၏ အမည်ကို ကြားရတော့လည်း တည်ငြိမ်စေအောင် ကြိုးစားနေရသော ဝေဒနာအသိသည် ပြန်လည် လှုပ်ခတ်လာရ ပြန်သည်။ </p>
	<p class="block_14">“ဘဒင် ဘာဖြစ်တာလဲ အေးငြိမ်း” </p>
	<p class="block_14">“ကိုဘဒင်၊ ကိုဘဒင် အဖမ်းခံနေရတယ် အစ်ကိုကြီး” </p>
	<p class="block_14">အေးငြိမ်း ငိုပြန်လေပြီ။ သည်စကားကို ပြောရသည့်အတွက် အေးငြိမ်း ဝမ်းနည်းငိုကြွေး ရသလို ဦးထွန်းတင်အဖို့လည်း အံ့သြရလေသည်။ ဘဒင်လိုလူတယောက် ထောင်ထဲရောက်နေသည် ဆိုခြင်းမှာလည်း သူ့အဖို့ ယုံကြည်နားလည်ရခက်သော အဖြစ်အပျက်တရပ်ဟု ဆိုရပေမည်။ </p>
	<p class="block_14">မှန်သည်။ ဘဒင်သည် ရိုးသည်၊ အသည်၊ အပြစ်တခုကို ကျူးလွန်ရမည်အတွက် ဝန်လေးတတ်သည်။ ဟိုစဉ် သူ့အပါးတွင် နေထိုင်ခဲ့စဉ်ကတည်းကပင် ထိုသူသည် အုတ်နံရံ လေးဖက်က ထောင်ကြီးကိုကြည့်ပြီး ထိတ်လန့် တုန်လှုပ်တတ်သူမျိုးဖြစ်သည်။ ထောင်ထဲမှ လူတွေအတွက် အပြင်ဘက်မှနေပြီး ပူပန်တတ်သည်။ ထောင်ဆိုလျှင် ဤမျှကြောက်လန့်သူ ဖြစ်သည်။ မည်သို့ဖြစ်စေ၊ ဘဒင်သည် သူ့တပည့်၊ တချိန်က သူ၏ရုံးပျာတာ၊ သူ့အိမ်တော်ပါကျွန် ဟုလည်း မှတ်ယူထားခဲ့ရသူ ဖြစ်၏။ သင်းသည် ပျော့ညံ့ခြင်း၊ သိမ်ဖျင်းခြင်း အလုံးစုံကို ပိုင်ဆိုင်သည်။ ကျိုးနွံခြင်း၊ နာခံခြင်း၊ ကြောက်ရွံ့ခြင်း ဟူသမျှသည် သူ့တွင် အခါခပ်သိမ်း တည်၏။ ဤသို့ဖြင့် ဘဒင်သည် မိမိ၏ထားရာနေ၊ စေရာသွားခဲ့ရသည့် လူတယောက် ဖြစ်ခဲ့သည်။ ယခု ဤလူတယောက် ထောင်ကျနေခြင်းကို ကြားသိရသောအခါ မိမိချစ်သော အေးငြိမ်း၊ မိမိ၏တပည့် ဘဒင်၊ ထိုနှစ်ဦးစလုံးအတွက် မိမိအတတ်နိုင်ဆုံး ဆောင်ရွက်ရမည့်တာဝန်ကို ဦးထွန်းတင် ချက်ချင်း နားလည်ရပေသည်။ </p>
	<p class="block_14">“ဒီကောင် ဘာဖြစ်လို့ အဖမ်းခံရတာလဲ” </p>
	<p class="block_14">သည်တော့လည်း အေးငြိမ်း အဖြေပေးဖို့ ဝန်လေးပြန်သည်။ ကိုဘဒင် အဖမ်းခံရသည်နှင့် ပတ်သက်၍ အေးငြိမ်းကိုယ်တိုင် အသေအချာ သိသည်မဟုတ်။ သိသမျှကိုလည်း မည်သို့မည်ပုံ ရှင်းလင်းပြောပြရမည်နည်း။ အေးငြိမ်းကိုယ်တိုင် နားလည်လှသည် မဟုတ်ပေ။ </p>
	<p class="block_6">◾</p>
	<p class="block_14">စင်စစ် ဘဒင်နှင့် ပတ်သက်လျှင် အစ်ကိုကြီးသည် ပို၍ နားလည်နိုင်ပေသည်။ ဘဒင်သည် အေးငြိမ်း၏ လင်သားတယောက် ဖြစ်စေကာမူ ဘဒင်အကြောင်းကို အေးငြိမ်းထက် အစ်ကိုကြီး ပို၍နားလည်သည်။ သိသည်။ </p>
	<p class="block_14">ဘဒင်သည် စာအုပ်တွေ အများကြီးကို မြင်ဖူးတွေ့ဖူးသည်။ မိမိသခင်၏ ဖိုင်တွဲများ၊ စာခြင်းများတွင်လည်း စာလုံးဗျည်းအက္ခရာများကို မြင်ခဲ့ဖူးလှပေပြီ။ မိမိသခင်၏အပါးတွင် မတ်မတ်ရပ်ကာ မိမိသခင် ပြောခဲ့၊ ဖတ်ခဲ့သည်များကိုလည်း ကြားဖူးနာဖူး၏။ သို့သော် သည်စာ၊ သည်အက္ခရာတွေ၏အဓိပ္ပာယ်ကို သင်း ဘာမျှနားမလည်။ စာတွေအက္ခရာတွေ၏အဓိပ္ပာယ်ကိုသာ နားမလည်မဟုတ်၊ တခါတရံ သူ့သခင်ပြောသော စကားကိုပင်လျှင် သူနားလည်ခြင်း မရှိခဲ့ပေ။ </p>
	<p class="block_14">ထို့ကြောင့်လည်း အေးငြိမ်းကို လက်ထပ်ယူရမည်ဟု မိမိသခင် နယ်ပိုင်ဝန်ထောက်မင်း ဦးထွန်းတင် ပြောလာသည့်စကား၏ အဓိပ္ပာယ်ကို သူ နားမလည်ခဲ့။ စင်စစ် အေးငြိမ်းကို သူသိသည်။ မိမိဆရာ့ထံသို့ အေးငြိမ်း ရောက်လာခဲ့ရသည်ကိုလည်း သူသိသည်။ နောက်ဆုံး မိမိဆရာနှင့် အေးငြိမ်းတို့ တိတ်တဆိတ် ပေါင်းသင်း နေထိုင်ခဲ့ကြသည်ကိုလည်း ဘဒင် အလုံးစုံ သိခဲ့လေသည်။ သည်အခါကဆိုလျှင် ဘဒင်သည် အေးငြိမ်းကို မိမိ၏သခင်မအဖြစ် လေးစားရိုကျိုးခြင်း ဖြစ်ခဲ့ရလေသည်။ ဤသို့ မိမိအရှင်သခင်၏ဇနီး၊ မိမိကိုယ်တိုင် လေးစားခန့်ညားရသော အေးငြိမ်းအား မိမိလက်ထပ် ပေါင်းသင်းရမည်ဆိုသော နယ်ပိုင်ဝန်ထောက်မင်း၏ စကားကို သူ မည်သို့မျှ နားမလည်။ ထိုစကားကို ကြားရသည့်အတွက် ထိတ်လန့် တုန်လှုပ်ခြင်းသာလျှင် ဖြစ်ခဲ့ရ၏။ သို့ပါလျက် နယ်ပိုင်ဝန်ထောက်မင်းနှင့် ဒေါ်ကေသီတို့သည် ဘဒင်အား အေးငြိမ်းကို လက်ထပ်ယူဖို့ တဖွဖွ ပြောလာ၏။ </p>
	<p class="block_14">ဘဒင်သည် သူ့သခင်၏ စကားဟူသမျှကို နားလည်သည်၊ မလည်သည်ထက် အမိန့်တရပ်အဖြစ် မှတ်ယူဖို့ကိုကား အခါခပ်သိမ်း အသင့်ရှိ၏။ သခင်၏အမိန့်ကို တသဝေမတိမ်း နာခံရမည်ဟုလည်း ယုံကြည်ထား၏။ ထို့ကြောင့်ပင် ဘဒင်သည် မယားတယောက်ကို လက်ထပ် ပေါင်းသင်း နေထိုင်ရလိမ့်မည် မျှော်မှန်း ရည်ရွယ်ထားခြင်း ရှိသည် မရှိသည် မဟုတ်ပါဘဲလျက် အေးငြိမ်းကို လက်ထပ်ရမည့်အခြေကို ရင်ဆိုင်ခဲ့ရသည်။ ပထမတော့လည်း ဘဒင်သည် မိမိသခင်၏ ဇနီးကို လက်ထပ်ရသည်မှာ မဖြစ်နိုင်ဘူးဟု နားလည်ထား၏။ သခင်ဖြစ်သူက ထပ်တလဲလဲ ပြောဆိုလာသောအခါကျတော့လည်း အမိန့်ကိုနာခံရမည်ဟု မိမိကိုယ်ကို အဆုံးအမ ပေးသည်။ သို့ပေမဲ့ အေးငြိမ်းကိုယ်တိုင် အလိုမတူမည်ကို စိုးရိမ်ပြန်၏။ သို့သော် ကိစ္စအားလုံးစုံ စီစဉ်ပြီးသော အခါကျတော့လည်း မိမိမှာ လှည်းကျိုးထမ်းရခြင်းပါတကားဟူ၍ ဘဒင်သည် တစိုးတစေ့လေးမျှ အတွေးမရောက်ခဲ့။ မယားတယောက်ကို အလွယ်နှင့် ရသည်ဟု ပီတိဖြစ်စေကာ ကွယ်ရာမှာ တိတ်တိတ်ပြုံးပြီး အကျေနပ်ကြီး ကျေနပ်ခဲ့သေးသည်။ </p>
	<p class="block_14">သည်လိုနှင့် မယားတယောက်ရပြီး နောက်တနေ့တွင် ဦးထွန်းတင်သည် ငွေစက္ကူတထပ်ကို မိမိအား လှမ်းပေးရင်း “မင်းတို့နှစ်ယောက် ရင်းနှီးလုပ်ကိုင် စားသောက်ဖို့” ဟူ၍ ပြောလာသည်အထိ ဘဒင်သည် အိပ်မက်တခုကို မြင်မက်နေသည်ဟု အထင်ရောက်နေ၏။ ပြီး ဝန်ထောက်မင်း လက်ထဲက ငွေတွေလို ငွေ ၅ဝဝ ခန့်ကို မိမိပိုင်ဆိုင်ရမည့်အတွက်လည်း ဝန်လေးနေပြန်သည်။ သည်ငွေတွေကို မည်သို့ သုံးစွဲရမည်နည်း သူစဉ်းစားမရ။ သည်ငွေငါးရာ မိမိလက်တွင် ပေးအပ်ပြီး မိမိအား အလုပ်မှ နုတ်ပယ်လိုက်ပြီဆိုသောစကားကို ကြားရတော့ ဝမ်းနည်းသည်။ မိမိသခင်နှင့် ခွဲခွာရမည်ကို စိတ်မကောင်းနိုင်။ အဆုံးတွင် သည်အိမ်ကြီးနှင့် သည်သခင်တို့ကို ခွဲခွာခဲ့ရပြီ ဆိုသောအခါ အေးငြိမ်းကိုယ်တိုင် အံကို တင်းတင်းကြိတ်၍ ခွဲခွာနိုင်ခဲ့ပါလျက် သင်း မျက်ရည်ကျခဲ့သေးသည်။ </p>
	<p class="block_14">ဤသို့ဖြင့် နယ်ပိုင်ဝန်ထောက်မင်း၏ စီစဉ်ပေးချက်အရ မြိုင်သာယာမှ လေးမိုင်ခန့်ကွာသော ဒုံရင်းသို့ ရောက်ခဲ့သည်။ ဝန်ထောက်မင်းပေးသော ငွေကလေးနှင့် မြေကလေးတကွက် ဝယ်ခဲ့သည်။ အခြေအနေ ကျလာပြီဆိုသောအခါ သထုံဘက်က မိဘတွေကို လုံးဝမေ့သွားသည်။ သို့နှင့် ခြောက်လလောက်အတွင်းမှာ သားယောက်ျားကလေးတယောက် ဖွားမြင်လာသည်ကို တွေ့ရတော့ ပထမတွင် သင်း ပျော်လိုက်သည်မှာ မိုးမမြင် မြေမမြင်။ သို့သော် သည်ကလေးကို မိမိ ပိုင်ဆိုင်ခွင့် မရှိပါတကားဟု သိလာပြန်တော့လည်း သူ့မှာ ဘာမျှထူးခြား တုန်လှုပ်ခြင်း မရှိခဲ့။ သည်နောက် နှစ်နှစ်နီးပါးအကြာမှာ အေးငြိမ်း ဒုတိယသားကလေး ဖွားမြင်လာပြီ ဆိုသောအခါ သူသည် ကမ္ဘာတခုကို ဖန်တီးအောင်မြင်ခဲ့သူတဦးပမာ တပြုံးပြုံး ရှိခဲ့ပြန်သည်။ </p>
	<p class="block_14">သားကလေး လေးငါးနှစ်သားမှာ စစ်ကြီးဖြစ်လာပြီ ဆိုတော့လည်း သင်းမှာ နေစရာ မရှိအောင် စိုးရိမ်ရ၊ ကြောက်ရသည်။ မယားအတွက်၊ သားအတွက် ပူပန်ရသည်နှင့် အိပ်ရာထဲ ရောက်ပေမဲ့ မျက်လုံးကို မြဲမြဲမမှိတ်ဝံ့ခဲ့။ နိပွန်တို့ကို မာစတာ ခေါ်ရသည့် အခြေမျိုးသို့ ရောက်လာသောအခါမှာလည်း သင်းလိုလူမျိုးသည် မာစတာဆိုလျှင် ရဲရဲဝံ့ဝံ့ မျက်နှာမော်၍ မကြည့်ဝံ့။ သည်အခါ သူကြီးဖြစ်သူက အာရှတိုက်ကြီးအတွက် အာရှတိုက်သားများ သာတူညီမျှရေး အတွက် စသည်ဖြင့် နေ့ချင်းညချင်း ရွှေမိုးရွာလာတော့မည်အဟန် ပြောဆိုမိန့်မြွက်ကာ ဘဒင်အား ချွေးတပ်ထဲ လိုက်ရမည်ဟု အမိန့်ပေးလာခဲ့လေသည်။ သည်တော့လည်း ဘဒင်သည် နိပွန်မာစတာများ အမိန့်၊ သူကြီးအမိန့်တို့ကို နာခံလျက် ချွေးတပ်ထဲသို့ လိုက်ပါရမည်ကို ဂုဏ်ယူဖွယ်သော အလုပ်တရပ်အဖြစ် ယူဆကာ ချွေးတပ်ထဲသို့ လိုက်ခဲ့လေသည်။ သို့သော် ချွေးတပ်စခန်းသို့ သူမရောက်ခဲ့။ အိမ်မှ ထွက်ကတည်းက သားနှင့်မယားကို လွမ်းသည်။ တလမ်းလုံး အနှိပ်စက်၊ အညှဉ်းပန်းခံရသည်ကြောင့် နိပွန်မာစတာ ဟူသမျှကို ပို၍ကြောက်လာခဲ့ရ၏။ သို့သော် မုဒုံရောက်သည်နှင့် အတူလိုက်ခဲ့သူများက ရထားပေါ်မှ ခုန်ချထွက်ပြေးမည် ဆိုသောအခါ ရင်ဆိုင်ရမည့် ဘေးအန္တရာယ်ကို လုံးဝ မစဉ်းစားဘဲ ချွေးတပ်ထဲမှ လွတ်မြောက်လျှင်ပြီးတမ်း သဘောထားကာ ရွာသို့ ပြန်ပြေးခဲ့လေတော့သည်။ </p>
	<p class="block_14">ချွေးတပ်ထဲမှ ထွက်ပြေးလွတ်မြောက်လာခဲ့သည်မှာ ကြီးမားသော အပြစ်ကြီးတခုဟူ၍ကား ဘဒင် လုံးဝ တွေးထင်ခြင်း မရှိပေ။ သူ့လိုပင် ချွေးတပ်ထဲက ထွက်ပြေးလိုက်၊ ပြန်လာလိုက်၊ ချွေးတပ်ထဲ ပြန်ဝင်လိုက်နှင့် ကြေးစားငွေရှာနေသော စိန်ကြီးလိုလူမျိုးကို ရွာမှာ သူ မြင်တွေ့ နေရသည်ဖြစ်၏။ သို့ပါလျက် ရွာသို့ပြန်ရောက်သည်နှင့် ချွေးတပ်မှ ထွက်ပြေးလာခဲ့သူအဖြစ် သူကြီး၏ ဖမ်းဆီးခြင်းကို ခံရသောအခါ ဘဒင်အဖို့ ကြီးစွာ တုန်လှုပ်ချောက်ချားရလေသည်။ ချွေးတပ်စခန်းသို့ ပြန်ပို့ရမည်ဟု သူကြီးပြောလာသောအခါတွင် ဘဒင်သည် မိမိခန္ဓာကိုယ်ကိုပင်လျှင် ရပ်တည်ခြင်းငှာ မစွမ်းတော့ပေ။ သူကြီးခြေထောက်ကို ဖက်၍ ငိုယိုတောင်းပန်၏ ရှိခိုးဦးချ တောင်းပန်၏။ သည်တော့မှပင် သူကြီးသည် မိမိကို ကရုဏာသက်သော အကြည့်ဖြင့် ကြည့်ကာ </p>
	<p class="block_14">“ခက်တယ် ဘဒင်၊ မင်းကို ထည့်လိုက်တာမှာ မင်းက ခုလိုပြန်ပြေးလာတော့ တို့ဆီက လူလိုနေတယ်ဆိုပြီး မာစတာတွေက ထပ်ပြီးတောင်းမှာပဲ၊ ရွာထဲက လူတွေကလည်း ဘယ်သူမှ သွားချင်ကြတာ မဟုတ်ဘူး၊ ဒါပေမဲ့ မင်း ပိုက်ဆံတတ်နိုင်ရင်တော့ စိန်ကြီးကို ပိုက်ဆံပေးပြီးငှားရင် ဖြစ်နိုင်ကောင်းရဲ့” </p>
	<p class="block_14">ဟူ၍ ဆိုလာသောအခါ သူကြီးမင်း၏ ကရုဏာတရားကို ဘဒင် လေးစားခဲ့ရပြန်သည်။ စိန်ကြီးအတွက် ငွေတထောင် ပေးရမည် ဆိုလာပြန်တော့လည်း ဘဒင် မကြံတတ်အောင် စိတ်ရှုပ် အားငယ်ရပြန်သည်။ </p>
	<p class="block_14">“ဒီတော့ ဒီလိုလုပ်ပေါ့ကွ၊ မင်းယာကလေးကို ရောင်းလိုက်ပါလား၊ ဒီငွေလောက်တော့ ရမှာပေါ့ကွ” </p>
	<p class="block_14">ဟု သူကြီးပြောလာပြန်တော့လည်း မိမိတို့ သားအမိ၊ သားအဖတတွေ စားသောက်နေရသော ထမင်းအိုးကလေးကို ခွဲပစ်ရမည်အတွက် ထိတ်လန့်တုန်လှုပ်ရပြန်သည်။ </p>
	<p class="block_14">“ကဲပါလေ၊ မင်းဒီလောက်တောင် စိတ်ဒုက္ခရောက်နေတာကိုတော့ ငါ မကြည့်ရက်ဘူး ဘဒင်၊ ဒီတော့ ဒီလိုလုပ်ပေါ့၊ မင်းယာကလေးကိုလည်း အဆုံး ရောင်းမပစ်နဲ့၊ အပေါင်ထားလိုက်၊ ဒီအတွက် ငါကပဲ အပေါင်ခံထားမယ်၊ မင်းမှာ ငွေကြေး ချောင်လည်လာတော့ ပြန်ယူပေါ့၊ ဒီယာကိုလည်း မင်းတို့သားအမိ သားအဖတွေပဲ သီးစားအဖြစ် ဆက်လုပ်ပေါ့” </p>
	<p class="block_14">ဟူသော သူကြီးမင်း၏ စကားသည် မိမိအတွက် ကြီးစွာသောဆုလာဘ်ကို ချီးမြှင့်သည်ဟု အထင်ရောက်ကာ ဝမ်းမြောက်ဝမ်းသာ ဖြစ်ခဲ့ရပြန်၏။ သူကြီးမင်းကိုလည်း အနန္တကျေးဇူးရှင်ကြီး အဖြစ် မှတ်ယူကာ နှစ်စဉ်နှစ်ကူးတိုင်း၊ ဝါကျွတ်တိုင်း၊ ပူဇော်ကန်တော့ခဲ့ရခြင်းအတွက် ကျေးဇူး သိတတ်ခြင်းကို ပြသရာရောက်သည်ဟု ယူဆထားခဲ့လေသည်။ </p>
	<p class="block_14">ဤသို့ဖြင့် အတိုးတက်၍ ယာကွက်ကလေး လက်လွှတ်ဆုံးရှုံးရစေကာမူ သူကြီးမင်း၏ သီးစားအဖြစ် ဆက်လက်လုပ်ကိုင်ခွင့် ရရှိသည့်အတွက် သူကြီး၏ကျေးဇူးကို အသက်ထက်ဆုံး မမေ့စကောင်းဟု နှလုံးပိုက်ခဲ့ရလေသည်။ </p>
	<p class="block_14">သူ အလွန်ကြောက်သော နိပွန်မာစတာများကို တော်လှန်တိုက်ခိုက်ကြပြီ ဆိုတော့လည်း ရွာသို့ ရောက်လာသော မြန်မာ့တပ်မတော်သားများကို သူချစ်၍၊ ကြည်ညို၍၊ လေးစား၍ မဆုံးနိုင်ခဲ့။ သည်မှာ ဗိုလ်ချုပ်အောင်ဆန်း၏အမည်ကို ဘဒင် စ၍ ကြားခဲ့ရလေသည်။ ဗိုလ်ချုပ်အောင်ဆန်းကို မမြင်ဖူးပါဘဲလျက် လေးစား မြတ်နိုးခဲ့ရလေသည်။ </p>
	<p class="block_14">ထို့ကြောင့်လည်း ယခုတကြိမ် သခင်ဖေသိန်းနှင့် ပြန်လည်တွေ့ရှိရသောအခါ သခင်ဖေသိန်း အပေါ်တွင် အထင်ကြီး လေးစားလာခဲ့ရသည်ဟု ဆိုနိုင်၏။ </p>
	<p class="block_14">စင်စစ် ဘဒင်သည် သခင်ဖေသိန်းကို ယခင်အချိန်များကတည်းက တွေ့မြင်ခဲ့ဖူး၏။ ထိုအခါကမူ သခင်ဖေသိန်းအား သူ့သခင် ဦးထွန်းတင်နှင့် တထပ်တည်း စိတ်သဘောထားကာ နိုင်ငံရေးသမား သူပုန်ပေါက်စအဖြစ် မှတ်ယူခဲ့၏။ </p>
	<p class="block_14">သခင်ဖေသိန်း ဆိုသည်မှာ လွန်ခဲ့သောအချိန်များက မြိုင်သာယာမြို့နယ် အုပ်ချုပ်ရေး အရာရှိများ၏ မျက်တောင်မခတ် လေ့လာစုံစမ်း ကြည့်ရှုရခြင်း ခံခဲ့ရသော တို့ဗမာအစည်းအရုံး အမှုဆောင် အဖွဲ့ဝင်တဦး ဖြစ်လေသည်။ နယ်ပိုင်ဝန်ထောက်မင်း ဦးထွန်းတင်၏ အပြစ်ပေး ထောင်ချခြင်းကို အကြိမ်ကြိမ် ခံခဲ့ရသူတဦးလည်း ဖြစ်သည်။ နောက်ဆုံး၌ ဝန်ထောက်မင်းသည် သခင်ဖေသိန်းကို နယ်နှင်ဒဏ်အပြစ် ပေးခဲ့ဖူး၏။ သည်အဖြစ်အပျက်များကို ဘဒင် ကြုံခဲ့၊ တွေ့ခဲ့ရသည်။ ထို့ကြောင့် ထိုစဉ်အခါက ဘဒင်သည် သခင်ဖေသိန်းကို စက်ဆုပ်ရွံရှာဖွယ်သော လူတယောက်၊ လူဆိုးတယောက်ဟူ၍သာ နားလည်ခဲ့သည်။ သူ့အဖို့ သခင်များနှင့် တို့ဗမာ အစည်းအရုံးအကြောင်းကို ဘာမျှနားလည်ခဲ့သည် မဟုတ်ပေ။ </p>
	<p class="block_14">လွန်ခဲ့သော တလခန့်က ဒုံရင်းတွင် ကျင်းပသည့် တရားပွဲသို့ သူ တက်ရောက်ခဲ့ရာတွင် သခင်ဖေသိန်းကို တွေ့ရလိမ့်မည်ဟု မမျှော်လင့်ခဲ့ပေ။ ထိုတရားပွဲတွင် တော်လှန်ရေးကာလက ရွာသို့ ရောက်ဖူးသော ဗိုလ်တင်ဦး ပါလာသည်ဆိုသောကြောင့် သူ တက်ရောက်ခဲ့ခြင်း ဖြစ်ပေသည်။ ဗိုလ်တင်ဦးကိုတော့ ဘဒင် ခင်မင်လေးစားသည်။ ဗိုလ်တင်ဦးဆိုသူသည် ဗိုလ်ချုပ်အောင်ဆန်း အကြောင်းကို ယခင်က အကြိမ်ကြိမ် ပြောခဲ့ဖူးသလို ယခုလည်း ပြောပြဦးမည်ဟု မျှော်လင့်သည်။ ထိုကြောင့် ဘဒင်သည် တရားပွဲသို့ ရောက်ခဲ့၏။ </p>
	<p class="block_14">တရားပွဲကို ဒုံရင်းရွာ အရှေ့ကျောင်း ဇရပ်ကြီးတွင် ကျင်းပသည်။ </p>
	<p class="block_14">တရားဟောမည့်ပုဂ္ဂိုလ်များတွင် သခင်ဖေသိန်းကို တွေ့ရသော် စိတ်မှာ စနိုးစနောင့် ဖြစ်မိလေ၏။ သို့သော် ရဲဘော်ဗိုလ်တင်ဦး၏ မိန့်ခွန်းကို စိတ်ဝင်စားသည်နှင့် သခင်ဖေသိန်းကို မေ့လျော့သွားခဲ့သည်။ ဗိုလ်တင်ဦးက ဗိုလ်ချုပ်၏ “တနှစ်အတွင်း လွတ်လပ်ရေး ရရမည်။ လွတ်လပ်ရေးကို တနှစ်အတွင်း အေးချမ်းစွာမရပါက တော်လှန်ရေးတရပ် ဆင်နွှဲရမည်” ဟူသော မိန့်ခွန်းကို ရှင်းလင်းပြောပြသောအခါ ဘဒင် ကြက်သီးမွေးညင်း ထရသည်။ ယခုတကြိမ် တော်လှန်ရေးကြီး ဆင်နွှဲရပါက သူလည်း ပါဝင်ရမည်ဟု စိတ်ထဲက ဆုံးဖြတ်နေမိသည်။ ထို့နောက် သခင်ဖေသိန်း မိန့်ခွန်းပြောတော့သည်။ သူသည်လည်း ဗိုလ်ချုပ်အောင်ဆန်း၏ ကြိုးပမ်းချက်ကို ချီးကျူးပြောဆို၏၊ လူထု၏ထောက်ခံမှု လိုအပ်ကြောင်း ပြောဆို၏။ သည်တော့ သူ သခင်ဖေသိန်းကို စတင်လေးစားရတော့သည်။ သခင်ဖေသိန်းသည်လည်း ဗိုလ်ချုပ်အောင်ဆန်း၏ အဖွဲ့အစည်းဝင် ပုဂ္ဂိုလ်တယောက်ပါကလား ဟူသောအသိဖြင့် ကြည်ညိုရပြန်သည်။ </p>
	<p class="block_14">ဤသို့ဖြင့် ယခုတကြိမ် သခင်ဖေသိန်းကို တွေ့ရသောအခါ ဟိုစဉ်ကလို မုန်းတီးရွံရှာခြင်းမျိုး မဖြစ်။ ခင်မင်လေးစားခြင်းသာ ဖြစ်ခဲ့ရ၏။ ထိုနေ့က တရားပွဲ ပြီးသည်နှင့် သခင်ဖေသိန်း၏ ရင်းရင်းနှီးနှီး ဆက်ဆံမှုကို ခံယူရသောအခါ ဘဒင် ကျေနပ်သည်။ ဂုဏ်ယူသည်။ သည်မှာ သခင်ဖေသိန်းသည် ဦးထွန်းတင်နှင့် ပတ်သက်၍ မကျေနပ်သယောင် စကားဆိုမည် ကြံရွယ်သေး၏။ ဒါကိုတော့ ကိုဘဒင် မနှစ်မြို့။ ထို့ကြောင့် သခင်ဖေသိန်းသည် ဦးထွန်းတင်၏အကြောင်းကို စကား မဆက်ခဲ့။ </p>
	<p class="block_14">လွန်ခဲ့သောရက်များကမူ သခင်ဖေသိန်းသည် ဒုံရင်းသို့ နေ့စဉ်ရက်ဆက် ရောက်လာခဲ့သည်။ “မကြာမီအတွင်း မြိုင်သာယာမြို့ပေါ်၌ အလွန်ကြီးကျယ်သော လူထုဆန္ဒပြပွဲကြီးတရပ် ကျင်းပမည်။ ထိုဆန္ဒပြပွဲကြီးသည် ဗိုလ်ချုပ်၏ လွတ်လပ်ရေး ကြိုးပမ်းမှုကို တပြည်လုံး အတိုင်းအတာဖြင့် ထောက်ခံအားပေးသော ဆန္ဒပြပွဲကြီး ဖြစ်ကြောင်း။ ထိုဆန္ဒပြပွဲကြီးအတွက် မြို့ပေါ်လူများသာမက တောရွာများကပါ တက်ရောက်ကြမည်ဖြစ်ကြောင်း။ ထို့ကြောင့် ဒုံရင်း ရွာသူရွာသားများကို ဘဒင်က ဦးဆောင်၍ ချီတက်လာသင့်ကြောင်း” ပြောဆိုလာခဲ့၏။ သို့အတွက် ဘဒင် ကျေနပ်သည်။ ဂုဏ်ယူသည်။ လွတ်လပ်ရေးဟူသော စကား၏အဓိပ္ပာယ်ကို သူ ကောင်းစွာ နားလည် သဘောပေါက်ခြင်း မရှိစေကာမူ ဗိုလ်ချုပ်အောင်ဆန်းနှင့်ပတ်သက်၍ သူ ပါဝင်ဆောင်ရွက်ခွင့် ရရှိမည် ဆိုခြင်းအတွက် သူအားတက်၏။ </p>
	<p class="block_14">သို့ဖြင့် ဆန္ဒပြပွဲ ကျင်းပသည့်နေ့တွင် ဘဒင်သည် ရွာထဲကလူ လေးငါးဆယ်ကို သူကိုယ်တိုင် ခေါင်းဆောင်ပြီး မြို့ဘက်သို့ ချီတက်ခဲ့လေသည်။ မြို့ထဲ၌ သခင်ဖေသိန်းတို့ လူသိုက်နှင့် တွေ့ဆုံရမည်ဖြစ်၏။ သို့သော် သခင်ဖေသိန်းတို့နှင့် မတွေ့မီ မြို့အဝင်၌ ပုလိပ်များ၏ တားဆီး စစ်ဆေးခြင်းကို ခံရလေသည်။ ထို့နောက် လွတ်လပ်ရေးအတွက် ဆန္ဒပြရန် ချီတက်လာသော ဘဒင်တို့လူစုကို ပုလိပ်များက ဆန်လုပွဲ ချီတက်လာကြသူများဟု အကြောင်းပြကာ ခေါင်းဆောင် ဘဒင်ကို ဖမ်းဆီးလိုက်ကြလေသည်။ ရွာသားများကိုကား ရွာသို့ ပြန်လွှတ်လိုက်ကြ၏။ ဘဒင်အနေနှင့်တော့လည်း မိမိ အဘယ်ကြောင့် ဖမ်းဆီးခြင်း ခံရသည်ကို နားမလည်နိုင်။ </p>
	<p class="block_6">◾</p>
	<p class="block_14">အေးငြိမ်းသည် နှုတ်အနေဆဲဖြစ်၏။ </p>
	<p class="block_14">“ပြောလေ အေးငြိမ်း၊ ဘဒင် ဘာဖြစ်လို့အဖမ်းခံရတာတဲ့လဲ” </p>
	<p class="block_14">“အေးငြိမ်းလည်း အသေအချာမသိဘူး အစ်ကိုကြီး၊ သူ့ကို ဆန်လုဖို့ လာတယ်ဆိုပြီး ဖမ်းကြတာတဲ့” </p>
	<p class="block_14">အေးငြိမ်း၏အသံသည် ငိုသံရောနှောနေ၏။ </p>
	<p class="block_14">ဦးထွန်းတင်သည် မျက်လုံးပြူးသွား၏။ </p>
	<p class="block_14">“ဘာပြောတယ် အေးငြိမ်း၊ ဘဒင် ဆန်လုဖို့လာတယ် ဟုတ်လား” </p>
	<p class="block_14">“အဲဒါကို အေးငြိမ်းမသိဘူး၊ မနေ့က မြို့မှာ ဆန္ဒပြပွဲရှိတယ်ဆိုလား၊ သခင်ဖေသိန်းဆိုတဲ့လူ လာခေါ်တာပဲ၊ အဲဒါ ကိုဘဒင်ကတော့ ဘာမှသိတာ မဟုတ်ဘူး၊ ဗိုလ်ချုပ်အောင်ဆန်းက လွတ်လပ်ရေး ရအောင် လုပ်လိမ့်မယ်၊ ဒီအတွက် ဆန္ဒပြရမယ်ဆိုပြီး သွားတာ၊ အဲဒါပဲ အေးငြိမ်း သိတယ်၊ ခုတော့လည်း ဆန်လုဖို့လာတယ်ဆိုပြီး အဖမ်းခံရတာတဲ့” </p>
	<p class="block_14">ဦးထွန်းတင်သည် ဘာမျှပြန်လည်ပြောဆိုနိုင်ခြင်း မရှိပေ။ သည်အကြောင်းတွေကို အေးငြိမ်း မသိနိုင်။ ဘဒင်လည်း မသိနိုင်။ သခင်ဖေသိန်းလည်း မသိနိုင်။ သူသာလျှင် အသိဆုံးဖြစ်၏။ ထိုကြောင့်လည်း သည်အကြောင်းကို သူဆက်၍ မပြောလိုတော့ပေ။ ပြီး ယခုအခါ၌ သခင်ဖေသိန်း၏ အမည်သည်လည်း သူ၏စိတ်အာရုံသို့ မွှေနှောက်လာခဲ့ပြီဖြစ်၏။ သည်အမည်ကပင် သူ့ကို ပိုမိုတုန်လှုပ် ချောက်ချားစေပြန်သည်။ သူ၏ အတွေးစိတ်အာရုံကို ဖရိုဖရဲ ဖြစ်စေသည်ဟု နားလည်ရလေပြီ။ ဦးထွန်းတင်သည် အတန်ကြာ ငိုင်တွေနေလေ၏။ </p>
	<p class="block_14">အေးငြိမ်း၏ရှိုက်သံသည် ချုပ်တည်းထားရာမှ ကွဲအက်ထွက်ပေါ်လာသည်။ </p>
	<p class="block_14">ဦးထွန်းတင်သည် အေးငြိမ်းကို ပြန်လည်သတိရလာ၏။ </p>
	<p class="block_14">“ကောင်းပြီ အေးငြိမ်း၊ ဘဒင်အတွက် အစ်ကိုကြီး ကြည့်ပြီး စီစဉ်လိုက်မယ်၊ အစ်ကိုကြီးကို အေးငြိမ်း ပြောချင်တယ်ဆိုတာ ဒါပဲ မဟုတ်လား” </p>
	<p class="block_14">ဦးထွန်းတင်၏အသံသည် ပြတ်တောင်းတောင်းနိုင်လှပေသည်။ ယခုတော့လည်း ဦးထွန်းတင်၏ စိတ်အာရုံ၌ အေးငြိမ်းကို အကြောင်းပြုကာ သခင်ဖေသိန်းသည် ဝင်ရောက် ရှုပ်ထွေးလာသည့်အတွက် စိတ်နောက်ကျုရလေတော့သည်။ </p>
	<p class="block_14">အေးငြိမ်းက ခေါင်းညိတ်လိုက်သည်။ </p>
	<p class="block_14">“ဒါဖြင့်ရင်လည်း ပြန်ကြစို့ အေးငြိမ်း၊ ညဉ့်နက်လှပြီ။ အေးငြိမ်းပြန်တော့၊ အစ်ကိုကြီးလည်း သွားမယ်” </p>
	<p class="block_14">အေးငြိမ်းနှင့် စပ်လျဉ်းသော ကရုဏာစိတ်သည် ပျောက်လွင့်နေပေပြီ။ သခင်ဖေသိန်းနှင့် ပတ်သက်သော အမျိုးအမည် ခွဲခြားမသိနိုင်သည့် ဝေဒနာများ ရောယှက်ရှုပ်ထွေးလာကြလေသည်။ </p>
	<p class="block_14">ညသည် မှုန်မှေးမှေးမျှသော အလင်းရောင်၏အောက်တွင် တိတ်ဆိတ်မြဲ တိတ်ဆိတ် သွားပြန်လေသတည်း။ </p>
	<p class="block_6" id="calibre_link-61">◾</p>
</div>

<div class="calibre" id="calibre_link-8">
<h1 class="block_12" id="calibre_link-62">| ၄ |</h1>
	<p class="block_13">&nbsp;</p>
	<p class="block_14">သို့သော် ဦးထွန်းတင်၏စိတ်အာရုံသည် တိတ်ဆိတ်ငြိမ်သက်ခြင်း မရှိနိုင်သေး။ </p>
	<p class="block_14">အမျက် သို့မဟုတ် မခံရပ်နိုင်ခြင်း၊ သို့မဟုတ် နားမလည်ခြင်း၊ သို့မဟုတ် အခဲမကြေနိုင်ခြင်း စိတ်သည် ခန္ဓာကိုယ်တခုလုံးကို လွှမ်းမိုးနေသည် ဖြစ်သောကြောင့် အိမ်သို့ပြန်ခဲ့သော ခြေလှမ်းများသည် ပိုမိုသွက်လက်လာ၏။ စောစောက အိမ်သို့အပြန်တွင် တွေ့ရမည်လား စိုးရိမ်ကြောင့်ကြခဲ့ရသည့် အခြေအနေများကိုလည်း မေ့လျော့နေ၏။ ချောင်းရိုးထိပ်မှာ မျက်နှာငယ်နှင့် ကျန်ရစ်ခဲ့ရှာသော အေးငြိမ်းကိုလည်း မေ့လျော့နေ၏။ သခင်ဖေသိန်းသာလျှင် သူ၏စိတ်အာရုံ အလုံးစုံကို လွှမ်းမိုးနေပေပြီ။ </p>
	<p class="block_14">အိမ်သည် ပကတိ တိတ်ဆိတ်မည်းမှောင်နေ၏။ ထိုနေရာ၌ သူပြန်လာသောအခါတွင် တွေ့ဆုံရင်ဆိုင်ရနိုင်ဖွယ်ရှိသော အခြေအနေအမျိုးမျိုးသည် တစုံတခုမျှ ဖြစ်ပေါ်ခြင်းမရှိ။ နုသည် အိပ်ရာမှ မနိုးသေးပေ။ </p>
	<p class="block_14">ဦးထွန်းတင်သည် အိမ်ပြင်သို့ ထွက်ခဲ့သည့်လမ်းအတိုင်း အိမ်တွင်းသို့ ဝင်သည်။ အိမ်ပေါ်သို့ တက်သည်။ အိပ်ခန်းသို့ ဝင်ခဲ့လေ၏။ အပြင်ဘက်မှ လရောင်၏ရောင်ရှိန်ဖြင့် အိပ်ခန်းသည် မသဲမကွဲမျှသာ လင်းနေ၏။ သည်မှာ နုကိုပင် မျက်စိအာရုံက မမြင်။ နုသည် အိပ်မောကျနေဆဲ ဖြစ်၏။ </p>
	<p class="block_14">ဦးထွန်းတင်သည် နုဘေးတွင် ဝင်ရောက်ကာ သူ၏ကိုယ်ကို အိပ်ရာပေါ်၌ လှဲချလိုက်၏။ </p>
	<p class="block_14">သူ့အတွေးအာရုံသို့ အေးငြိမ်းသည် မှုန်စီမှုန်မွှား မထင်ရှားသော အသွင်ဖြင့် ရောက်လာခဲ့ပြန် သည်။ ဘယ်အခါမျှ အေးငြိမ်းကို စိမ်းကားရက်စက်ခြင်း ပြုဖြစ်မည် မထင်ပါဘဲလျက် ယခု သူ အေးငြိမ်းကို စိမ်းကားရာ၊ လျစ်လျူရှုရာ ရောက်နေသည်လားဟူသော စုံစမ်းတွေးကြောင့် မောသည်။ ညဉ့်သန်းခေါင်အချိန် ရွာသို့ အေးငြိမ်းတယောက်တည်း ပြန်ရသည့်အရေးကိုလည်း အောက်မေ့ သတိရကာ စိတ်မကောင်းဖြစ်ရသည်။ သူသည် အေးငြိမ်းအပေါ်မှာ သည်မျှအထိ လိုက်လျောခဲ့မိခြင်း အတွက်လည်း မိမိကိုယ်ကို မကျေမနပ်ဖြစ်ပြန်သည်။ </p>
	<p class="block_14">မြိုင်သာယာသို့ ပြန်လည် ရောက်ရှိလာခဲ့ခြင်းသည်ပင်လျှင် သူ့အဖို့ ကြီးစွာသော စိတ်မချမ်းသာစရာ၊ စိတ်ထိခိုက် တုန်လှုပ်စရာများနှင့် ရင်ဆိုင်ရအံ့လော။ ယနေ့သည် မိမိအဖို့ ထိုစိတ်မချမ်းသာစရာ၊ စိတ်ထိခိုက် တုန်လှုပ်စရာများကို စတင် ရင်ဆိုင်ရခြင်းပေလောဟူသော ‘လော’ များစွာသည် အတွေးအာရုံ၌ ယောက်ယက်ခတ် ကြလေပြီ။ </p>
	<p class="block_14">သည်အလုံးစုံသော စိတ်နှလုံး ချောက်ချားဖွယ်ရာများကို အေးငြိမ်း ဆောင်ယူလာသည် ဟူသောစွဲချက်ဖြင့် အေးငြိမ်းကို မကျေမနပ် ဖြစ်ရမည် ဆိုပြန်တော့လည်း သင်းအတွက် စိတ်မကောင်း။ </p>
	<p class="block_14">မှန်သည်။ ယခု အေးငြိမ်းသည် ဘဒင်နှင့်စပ်လျဉ်းသော ပြဿနာကို ဆောင်ယူလာခဲ့၏။ ဘဒင်၏ ပြဿနာတွင် သခင်ဖေသိန်း ပါဝင်လာခဲ့လေသည်။ သည့်အတွက် အေးငြိမ်းကို အဓိကထား အပြစ်ပွားရမည်မှာ တရားနည်းလမ်းမကျ။ စင်စစ် မြိုင်သာယာသို့ လာခဲ့စဉ်က သူ့အဖို့ အေးငြိမ်းတဦးတည်းကိုသာ သတိရခဲ့သည်။ အေးငြိမ်းပြဿနာကိုသာ စဉ်းစားခဲ့သည်။ အေးငြိမ်းနှင့် ပတ်သက်လျှင်ကား သူ ထူးခြားတုန်လှုပ်ဖွယ် ဖြစ်ပေါ်ရလိမ့်မည်ဟု အလျဉ်းမယူဆခဲ့ပေ။ အေးငြိမ်းဆိုသည်မှာ မည်သည့် ကြီးကျယ်သောပြဿနာကိုမျှ ဖန်တီးနိုင်စွမ်းသူတယောက် မဖြစ်နိုင်ပေ။ </p>
	<p class="block_14">သည်မှာ သခင်ဖေသိန်းကိုတော့ အမှန်ပင် မေ့လျော့ထားသည် ဆိုခြင်းထက် မေ့လျော့သွားခြင်း၊ သတိလစ်ဟင်းနေခဲ့ခြင်းသာ ဖြစ်မည်။ </p>
	<p class="block_14">တခုတော့ရှိသည်။ မိမိ၏အထက်အရာရှိများက ဟိုစဉ်ကတည်းကပင် ဤဒေသတွင် မိမိသြဇာညောင်းခဲ့သည်။ နိုင်နင်းခဲ့သည်ဆိုကာ မိမိအား ဤဒေသသို့ ပြန်လည်ပို့လွှတ်လိုက်ခြင်း ဖြစ်ပေသည်။ သည်တော့ သခင်ဖေသိန်းအတွက် မတုန်လှုပ်သင့်ဘူးဟု အားတင်းသည်။ သို့ပေမဲ့ ဟိုစဉ်အခါက သခင်ဖေသိန်းကို ရင်ဆိုင်ရတိုင်း မည်သို့မျှ တုန်လှုပ်ချောက်ချားခြင်း မရှိ။ ထို သခင်ဖေသိန်းဆိုသူအား မိမိကသာလျှင် ဦးလျင်စွာ နှိမ်နင်းနိုင်ခဲ့သည် မှန်ပါလျက် ယခု ထိုသူ၏ အမည်ကို ကြားရရုံဖြင့် သည်မျှ နှလုံးတုန်လှုပ်ရသည့်အတွက်လည်း မိမိကိုယ်ကို အရှက်ရရသည်။ </p>
	<p class="block_14">ဦးထွန်းတင်၏စိတ်သည် ဝဲတွင်ရောက်သော လှေကဲ့သို့ ချာချာလည် နေလေပြီ။ </p>
	<p class="block_14">ဆောင်းချမ်းည ဖြစ်ပါလျက် နဖူးတွင် ချွေးစို့လာသည်ကိုလည်း စဉ်းစားမရနိုင်။ အားလုံးသော အာရုံကြောအလုံးစုံသည် သခင်ဖေသိန်း တဦးတည်းဆီ သို့သာ ရှေးရှုနေကြဟန်ရှိ၏။ </p>
	<p class="block_14">လွန်ခဲ့သော လေးငါးနှစ်ကပင် ထိုသူ့ကို ဦးထွန်းတင် နယ်နှင်ဒဏ်ပေးခဲ့ပြီးဖြစ်၏။ ယခုအခါ သူသည် မည်သည့်အဖွဲ့တွင် ပါဝင်သနည်း။ ပြည်သူ့ရဲဘော်လား၊ ဆိုရှယ်လစ်လား၊ ဖဆပလထဲမှာ ဆိုတာတော့ သေချာမည်။ သည်အတွေးတွေနှင့် တဆက်တည်းပင် ဗိုလ်ချုပ်အောင်ဆန်းသည် သူ့စိတ်အာရုံသို့ ရောက်လာပြန်၏။ ဦးထွန်းတင်သည် မသိမသာ မဲ့ပြုံး ပြုံး၏။ ထိုအပြုံး၌ သရော်လှောင်ပြောင်သောအရိပ်သည် သမ်းနေ၏။ ယခုအခါတွင် ထိုဗိုလ်ချုပ်အောင်ဆန်း ဆိုသူသည် ဘိလပ်၌ ဗြိတိသျှ အစိုးရအဖွဲ့ဝင်များနှင့် ဆွေးနွေးတိုင်ပင်နေပေလိမ့်မည်ဟု တွေးမိသည်။ ဒါကို ဦးထွန်းတင် လှောင်ချင်သည်။ </p>
	<p class="block_14">စင်စစ် ဦးထွန်းတင်သည် ဗိုလ်ချုပ်အောင်ဆန်းကို နည်းနည်းကလေးမျှ အထင်မကြီး။ ထိုလူသည် လူစွမ်းကောင်းမဟုတ်။ လူစွမ်းကောင်းဆန်သူဟုသာ ထင်မှတ်ထားသည်။ ထိုလူသည် လွန်ခဲ့သောနှစ်က အစိုးရအဖွဲ့ဝင် ဝန်ကြီးတဦး ဖြစ်လာသောအခါ ဦးထွန်းတင် အနည်းငယ် တုန်လှုပ်ရ၏။ တချိန်က မိမိတို့ကိုယ်တိုင် ဝရမ်းပြေးတယောက်အဖြစ် မှတ်ယူထားရသူ တဦးသည် နိုင်ငံတွင် လူထုတရပ်လုံး၏ ထောက်ခံမှုကို ရယူလာခြင်း၊ ဗြိတိသျှအစိုးရကိုယ်တိုင်က ကာကွယ်ရေးနှင့် ပြည်ပဆက်သွယ်ရေးဝန်ကြီးအဖြစ် ခန့်ထားလိုက်ခြင်းအတွက် နားမလည်နိုင်ဘဲ ဖြစ်ရ၏။ သို့သော် ချက်ချင်း နားမလည်စေကာမူ ဦးထွန်းတင်သည် တဖြည်းဖြည်း နားလည်လာသည်ဟု အထင်ရောက်၏။ </p>
	<p class="block_14">မြန်မာနိုင်ငံသားတွေနှင့် ပတ်သက်လျှင်ကား ဦးထွန်းတင်သည် ဘယ်အခါမျှ အထင်ကြီးခဲ့ဖူးသည် မဟုတ်ပေ။ သည်နိုင်ငံသားတွေကို ပရမ်းပတာ လူအုပ်ကြီး အသိမဲ့ ပညာမဲ့ လူအုပ်ကြီးအဖြစ်သာ သူမြင်သည်။ သည်လိုလူတွေ၏ ထောက်ခံမှုကို ရရှိနေခြင်းအတွက် အထင်ကြီးစရာ မရှိဟု သူအဆုံးအဖြတ်ပြု၏။ သူ့အရှင်သခင် မဟာဗြိတိသျှအစိုးရသည် အလွန်လိမ္မာ ကျွမ်းကျင်သော နည်းပရိယာယ်ဖြင့် ထိုပုဂ္ဂိုလ်အား အစိုးရအဖွဲ့ဝင် ခန့်ထားလိုက်ခြင်း ဖြစ်သည်ဟု ယူဆခဲ့မိ၏။ </p>
	<p class="block_14">မည်သို့ဖြစ်စေ မိမိသည်လည်း မိမိ၏အရှင်သခင်များကဲ့သို့ အတတ်နိုင်ဆုံးသော နည်းပရိယာယ်တို့ကို ကျင့်သုံးလျက်ဤ ဗိုလ်ချုပ်အောင်ဆန်း အစိုးရအဖွဲ့၏ လက်အောက်တွင် အမှုထမ်းရမည်ဟု နားလည်ထားခဲ့လေသည်။ </p>
	<p class="block_14">သို့ဖြင့် သူသည် မြိုင်သာယာသို့ ပြောင်းရွှေ့မလာမီကပင် ဗိုလ်ချုပ်အောင်ဆန်း၏ ဦးဆောင်လှုံ့ဆော်မှုဖြင့် တပြည်လုံး အတိုင်းအတာရှိသော လွတ်လပ်ရေးဆန္ဒပြပွဲများ တိုင်းပြည်တွင် နေရာအနှံ့အပြား၌ ကျင်းပပြုလုပ်ကြမည်ဖြစ်ကြောင်း သိရှိခဲ့၏။ </p>
	<p class="block_14">စင်စစ် ဗြိတိသျှအစိုးရသည် တိုင်းပြည်နှင့်အဝှမ်း လွတ်လပ်ရေးဆန္ဒပြပွဲကြီးများကို နှစ်လိုကြည်ဖြူစွာ ရှုဆိတ်ခြင်း မရှိနိုင်သလို ဦးထွန်းတင်သည်လည်း သဘောကျ နှစ်သက်ခြင်းမရှိ။ ထို့ကြောင့်ပင် သူရောက်ရှိလာပြီး တပတ်အတွင်း ကျင်းပမည့် မြိုင်သာယာလူထု၏ လူထုဆန္ဒပြပွဲကြီးကို တနည်းနည်းဖြင့် ဖြိုခွဲကာ ဗြိတိသျှအစိုးရ၏ အလိုတော်နှင့်အညီ စီမံဆောင်ရွက်ရန် နည်းလမ်းများကို ဦးထွန်းတင် စဉ်းစားခဲ့ပြီး ဖြစ်လေသည်။ သို့သော် ဗိုလ်ချုပ်အောင်ဆန်း၏လူထုကြီးကို သူသည် ပြောင်ပြောင်တင်းတင်း နှောင့်ယှက်ဟန့်တားခြင်းကား မပြုဝံ့ပေ။ </p>
	<p class="block_14">ဦးထွန်းတင်သည် မြိုင်သာယာသို့ ပြောင်းရွှေ့လာခြင်းမပြုမီ မြစ်ဝကျွန်းပေါ်၌ အမှုထမ်းနေစဉ်က အလံနီတို့၏ ဆန်လုပွဲများကို ကြုံခဲ့ဖူး၏။ ယခု မြိုင်သာယာသို့ ရွှေ့လာရအံ့သော အချိန်အတွင်းမှာလည်း မြိုင်သာယာအထက်ပိုင်း မြို့နယ်များတွင် အလံနီတို့ ဆန်လုပွဲ ကျင်းပနေကြသည်ဟု ကြားသိထားပြီးဖြစ်၏။ </p>
	<p class="block_14">ထိုကြောင့်ပင် ဦးထွန်းတင်သည် မြိုင်သာယာသို့ ရောက်ရှိခဲ့သည့် ရက်သတ္တ တပတ်အတွင်းမှာပင် ပုလိပ်အဖွဲ့ကြီးအား မကြာမီအတွင်း အလံနီတို့သည် ဤအရပ်၌ ဆန်လုပွဲကြီးများ ကျင်းပလိမ့်မည်ဖြစ်ကြောင်း ကြိုတင်အသိပေးထားခဲ့၏၊ အခိုက်အတန့်အားဖြင့် မြိုင်သာယာအရေးပိုင်၏ တာဝန်ဝတ္တရားများကိုပါ ပူးတွဲ ဆောင်ရွက်ရသည့် နယ်ပိုင်သစ်၏ သတိပေးစကားကို မည်သည့်ပုလိပ်အမှုထမ်းကမျှ သံသယ မဖြစ်ခဲ့ကြပေ။ </p>
	<p class="block_14">သို့ဖြင့် ဆန္ဒပြပွဲနေ့မတိုင်မီ ညနေစောင်းမှာကတည်းက ဦးထွန်းတင်သည် မိမိ၏ ပုလိပ်အဖွဲ့ကို မြို့အဝင်လမ်းများသို့ သွားရောက်ပြီး နောက်တနေ့ ဆန္ဒပြပွဲကြီးသို့ ချီတက်လာမည့် ဆန္ဒပြ ကျေးလက်တောရွာ လူထုကြီးကို အလံနီ ဆန်လုပွဲ ချီတက်လာသူများအဖြစ် ဖမ်းဆီးရန် အမိန့်ပေးထားခဲ့လေ၏။ </p>
	<p class="block_14">ဤကိစ္စကို ဆောင်ရွက်ရာ၌ အထူးသတိဝီရိယရှိဖို့ လိုအပ်သည်ကိုလည်း ဦးထွန်းတင် ကြိုတင်သိနားလည်ပြီး ဖြစ်ပေသည်။ စင်စစ် ဗိုလ်ချုပ်အောင်ဆန်း၏ အစိုးရအဖွဲ့ လက်အောက်ခံ အရာရှိတယောက်အနေဖြင့် ဗိုလ်ချုပ်အောင်ဆန်း၏ လူထုကြီးကို ဆန့်ကျင်လုပ်ဆောင်ရမည်မှာ လွယ်ကူသောအလုပ် မဟုတ်သည်ကို ဦးထွန်းတင် သိ၏။ </p>
	<p class="block_14">ထိုကြောင့်ပင် မနေ့က ဆန္ဒပြပွဲသို့ ချီတက်လာသော ကျေးရွာပေါင်း ၃ဝ အနက် ကျေးရွာ ၂ဝ ခန့်မှ ခေါင်းဆောင် ၁၅ ဦးကို ဖမ်းဆီးကာ ဆန္ဒပြပွဲ လူထုတထောင်ကျော်ကို မြို့တွင်းသို့ မရောက်အောင် လိမ္မာပါးနပ်စွာ ဆောင်ရွက်ခဲ့ရ၏။ နောက်တနေ့တွင် ခေါင်းဆောင်များကို ရုံးတင်စစ်ဆေးပြီးမှ မှားယွင်းဖမ်းဆီးမိကြောင်း အစီရင်ခံရမည်။ ဤမှားယွင်းမှုမျိုး ဆိုသည်မှာလည်း ပုလိပ်များ၏ မှားယွင်းမှုသာ ဖြစ်နိုင်သည်ဟု လှီးလွှဲဖော်ပြရုံသာ လိုအပ်ပေသည်။ </p>
	<p class="block_14">ယခုတော့လည်း ဤကိစ္စမှာ သခင်ဖေသိန်းနှင့် ဆက်စပ်နေရကား ယနေ့ပင်လျှင် သခင်ဖေသိန်းနှင့် ချက်ချင်း ရင်မဆိုင်ရသည်ကို ကံကောင်းသည်ဟု မိမိကိုယ်ကို ယူဆ၏။ မည်သို့ဖြစ်စေ ဆန္ဒပြပွဲလာ ကျေးရွာခေါင်းဆောင်များ ဖမ်းဆီးခံရသော သတင်းကို သခင်ဖေသိန်းတို့ သိတန်ပေပြီ။ သတင်းထောက်များအနေဖြင့်လည်း သိရှိကြရော့မည်။ သည်တော့ ဤအရေးအခင်းကို အမြန်ဆုံး ဖြေရှင်းရပေမည်။ ဖြေရှင်းနည်း ရှိပြီးဖြစ်၍ မထောင်းတာ။ ယခုအတိုင်းဆိုလျှင် သခင်ဖေသိန်းဆိုသူသည် အချိန်မရွေး ရောက်လာနိုင်ပေသည်။ </p>
	<p class="block_14">အဘယ်ကြောင့် သခင်ဖေသိန်း ယနေ့ ရောက်မလာသေးသည်ကိုလည်း စဉ်းစားရပေပြီ။ အကယ်၍ ဤမြို့တွင် မိမိရောက်ရှိနေသည်ကို သိပြီးဖြစ်ပါက ထိုသူသည် မဆိုင်းမတွ ရောက်လာပေလိမ့်မည်။ မိမိကို အငြိုးတကြီး ပြစ်တင်ပြောဆိုပေလိမ့်မည်။ ယခုအတိုင်းဆိုလျှင် မိမိရောက်ရှိနေသည်ကို ထိုလူ မသိသောကြောင့်သာ ရောက်မလာခြင်း ဖြစ်မည်ဟု ယူဆရသည်။ သည်လိုဆို မနက်ဖြန် နံနက်တွင် သူရောက်လာပေလိမ့်မည်။ အိမ် သို့မဟုတ် ရုံးသို့ သူလာလိမ့်မည် မလွဲပေ။ ထိုအခါ ထိုလူကို မည်သို့ဆက်ဆံရပါမည်နည်း။ ဦးထွန်းတင် စဉ်းစားရပေပြီ။ </p>
	<p class="block_14">သခင်ဖေသိန်းသည် ဟိုစဉ်ကပင် ဦးထွန်းတင်အား အညံ့မခံ။ အလျှော့မပေးခဲ့။ နင့်နင့်သီးသီး ပြောဆိုဖို့ ဝန်လေးခဲ့သူ မဟုတ်ပေ။ ယခုအခါမျိုးတွင်ကား ထိုသူသည် မိမိအား ရှေးကထက်ပင် နင့်နင့်သီးသီး ပြောဆိုဖို့ ဝန်လေးမည် မဟုတ်ပေ။ မိမိကိုပင် အပြစ်ရအောင် ထိုလူ စွမ်းဆောင်ချေမည်လား။ </p>
	<p class="block_14">ခက်ကပြီ။ သူ့လိုလူမျိုးတွေ တန်ခိုးကြီးမားလာပါက မိမိတို့လိုလူမျိုးတွေအဖို့ နေစရာမှ ရှိပါဦးမည်လားဟူသော အတွေးတွေ တသီတတန်းနှင့်အတူ မိမိ၏ အရှင်သခင် ဗြိတိသျှအစိုးရသည် ဤတိုင်းပြည်အား လွတ်လပ်ရေး မပေးပါစေနှင့်ဟုလည်း သိုဝှက်ဆန္ဒပြုပြန်သည်။ </p>
	<p class="block_14">အတွေးစများ ရှုပ်ထွေးရစ်ပတ် ပင်ပန်းရလေပြီ။ အိပ်၍ကား မရနိုင်ပေ။ အိမ်ရှေ့ခန်းမှ နာရီနှစ်ချက်ခေါက်သံကို ကြားပြီးသည်နောက်မှပင် ဦးထွန်းတင်သည် သခင်ဖေသိန်းလိုလူမျိုးနှင့် ပတ်သက်၍ မိမိ မည်သို့သဘောထား ဆက်ဆံရမည်ကို ကျေကျေနပ်နပ် ဆုံးဖြတ်နိုင်လေသည်။ သည်တော့မှ ရင်ထဲမှာ ပေါ့ပါးသွားသည်။ </p>
	<p class="block_6">◾</p>
	<p class="block_14">ဦးထွန်းတင် မျှော်လင့်ခဲ့သည့်အတိုင်း ယနေ့နံနက် ဦးထွန်းတင် အိပ်ရာမှ မနိုးမီပင် သခင်ဖေသိန်းသည် ဦးထွန်းတင်၏အိမ်သို့ ရောက်လာခဲ့လေသည်။ </p>
	<p class="block_14">သည်အိမ်သို့ လာခဲ့စဉ်ကပင် သခင်ဖေသိန်းသည် မကျေမနပ် ဖြစ်လာခဲ့ပြီးဖြစ်၏။ ထိုကြောင့် အိမ်ဝင်းထဲသို့ ဝင်လာခဲ့သော သူ့ခြေလှမ်းသည် ပိုမို သွက်လက်နေ၏။ သူနှင့်အတူ အဖော် သုံးယောက်လည်း ပါလာ၏။ သခင်ဖေသိန်းတို့ ဝင်လာသည်အထိ အိမ်အောက်ထပ်သည် ပကတိ တိတ်ဆိတ်နေ၏။ သခင်ဖေသိန်းသည် တိတ်ဆိတ်နေသော အိမ်အောက်ထပ်တခုလုံးကို မနှစ်မြို့သော အကြည့်ဖြင့် မျက်စိကစားလိုက်ပြီး ချောင်းဟန့်လိုက်သည်။ </p>
	<p class="block_14">အတန်ကြာသည်အထိ လူသူလှုပ်ရှားခြင်းကို မတွေ့ရသေးဘဲရှိ၏။ သခင်ဖေသိန်းသည် စိတ်မရှည်နိုင်တော့ပေ။ ဒုတိယအကြိမ် ချောင်းဟန့်လိုက်ပြန်သည်။ ထိုအခါမှ နောက်ဖေးခန်းဆီမှ မိန်းမကြီးတယောက်သည် အိမ်ရှေ့ဘက်သို့ ထွက်လာ၏။ သခင်ဖေသိန်းသည် နယ်ပိုင်မင်းကို အရေးတကြီး တွေ့လိုကြောင်း ပြောလိုက်သည်။ </p>
	<p class="block_14">အဒေါ်ကြီး အိမ်ပေါ်တက်သွားပြီး မကြာမီပင် ဒေါ်နုနုခင် ဆင်းလာ၏။ </p>
	<p class="block_14">“ဪ ဧည့်သည်တွေပါလား၊ ထိုင်ကြပါရှင် ထိုင်ကြပါ” </p>
	<p class="block_14">ဖော်ရွေသောလေသံဖြင့် နှုတ်ဆက်စကားဆိုကာ ခရီးဦးကြိုပြုလာသည်။ </p>
	<p class="block_14">ထိုအချိန်အထိ သခင်ဖေသိန်းသည် များစွာ ကျေနပ်နှစ်သက်ခြင်း မရှိသေးဘဲ ဒေါ်နုနုခင်အား ပြုံးထေ့ထေ့ကြည့်ကာ</p>
	<p class="block_14">“ဘယ့်နှယ်လဲ မင်းကတော်ရဲ့၊ ကျုပ်ကိုတောင် မမှတ်မိတော့ဘူးထင်တယ်” </p>
	<p class="block_14">ဒေါ်နုနုခင်သည် ရုတ်တရက် တွေသွား၏။ သူ့အဖို့ လွန်ခဲ့သော ခုနစ်နှစ်ခန့်က နှစ်ကြိမ် သုံးကြိမ်မျှသာ ခဏတဖြုတ် တွေ့ခဲ့ဖူးသော ထိုသူကို အမှန်ပင် ရုတ်တရက် မမှတ်မိနိုင်ခြင်းဖြစ်၏။ </p>
	<p class="block_14">ဒေါ်နုနုခင်သည် သခင်ဖေသိန်းကို အတန်ကြာ စူးစိုက်ကြည့်ရှုပြီး စိတ်တွင် မနှစ်မြို့ခြင်း ဖြစ်ရစေကာမူ ချိုသာသောအပြုံးကို ဆောင်လျက် </p>
	<p class="block_14">“ဪ သခင်ဖေသိန်းပါကော၊ ထိုင်ကြပါရှင် ထိုင်ကြပါ၊ ကိုကို့ကို တွေ့ချင်လို့ ထင်ပါတယ်” </p>
	<p class="block_14">“ဟုတ်ပါတယ်” </p>
	<p class="block_14">သခင်ဖေသိန်းသည် မိမိ၏ မကျေမချမ်းနိုင်ခြင်းကို ဒေါ်နုနုခင်လို မိန်းမသားရှေ့တွင် ပေါ်လွင်ခြင်း မရှိရလေအောင် အတတ်နိုင်ဆုံး ထိန်းချုပ်ထားလိုက်၏။ </p>
	<p class="block_14">“ရုံးမှာတွေ့လည်း ဖြစ်နိုင်ပါတယ်ရှင်” </p>
	<p class="block_14">ဒေါ်နုနုခင်သည် ထိုစကားကို ရိုးရိုးသားသား ပြောဆိုလိုက်ခြင်းဖြစ်၏။ သခင်ဖေသိန်းနှင့် ပတ်သက်ကြသူများသည် ကုလားထိုင်များတွင် ဝင်၍ထိုင်ကြပေပြီ။ သခင်ဖေသိန်းကမူ ကုလားထိုင်သို့ ဝင်ထိုင်မည့်ဆဲဆဲမှာပင် ထိုစကားကို ကြားလိုက်ရသဖြင့် တုံ့ရပ်သွားကာ ဒေါ်နုနုခင် ရှေ့တွင် ဖုံးကွယ်ထားသော မကျေမနပ်ဟန်ပန်ကို ဖော်ပြရင်း </p>
	<p class="block_14">“ဒါကိုတော့ အသိသားပဲ မင်းကတော်” </p>
	<p class="block_14">ခပ်ပြတ်ပြတ် ပြောလိုက်၏။ </p>
	<p class="block_14">ဒေါ်နုနုခင်သည် မျက်စိမျက်နှာ ပျက်သွား၏။ </p>
	<p class="block_14">“ကျုပ်တို့ကိစ္စက ရုံးတက်တဲ့အချိန်အထိ မစောင့်နိုင်လို့ ဒီကို လာခဲ့တာ” </p>
	<p class="block_14">သခင်ဖေသိန်းက စကားဆက်ပြောလာသည့်တိုင်အောင် ဒေါ်နုနုခင်သည် မည်သို့ စကားဆက်ရဦးမည် မသိဘဲ တွေနေ၏။ အတန်ကြာမှ </p>
	<p class="block_14">“ဒီလိုဆိုလည်း ကျေးဇူးပြုပြီး ဆက်စောင့်ကြပါရှင်၊ ကိုကိုအိပ်ရာက မထသေးလို့ပါ” </p>
	<p class="block_14">ဒေါ်နုနုခင်၏စိတ်မှာ မအီမသာ ဖြစ်ရလေပြီ။ </p>
	<p class="block_14">“ခင်ဗျာ၊ အိပ်ရာကမထသေးဘူး၊ ဟုတ်လား၊ တိုင်းပြည်အတွက် အလုပ်လုပ်တယ်ဆိုတဲ့ လူတွေဟာ ဒီအချိန်အထိ အိပ်ကြရသလားခင်ဗျာ့” </p>
	<p class="block_14">သခင်ဖေသိန်း၏ ထေ့ငေါ့ပြစ်တင်လိုသော လေသံသည် ဒေါ်နုနုခင်၏စိတ်ကို ဆွပေးလိုက်သကဲ့သို့ ဖြစ်ပေါ်လာ၏။ </p>
	<p class="block_14">ဒေါ်နုနုခင်အဖို့တော့လည်း သခင်ဖေသိန်းလို လူတယောက်က မိမိလင်သားအား ဤသို့ ပြောဆိုလာခြင်းအတွက် ခံရပ်နိုင်ခြင်း မရှိပေ။ </p>
	<p class="block_14">“ရှင် ဘယ်လိုပြောလိုက်တာလဲ သခင်ဖေသိန်း၊ ရှင် ဒီကိုလာတာ ကိုကို့ကို ရန်ထောင်ဦးမလို့လား” </p>
	<p class="block_14">အသံသည် မသိမသာ တုန်ယင်နေ၏။ </p>
	<p class="block_14">“ရန်ထောင်မလို့ မဟုတ်ဘူး မင်းကတော်၊ နားမလည်တဲ့အလုပ်ကို နားလည်အောင် ပြောဖို့လာတာ၊ ကဲပါလေ ဒီစကားတွေက မင်းကတော်နဲ့ ပြောရမယ့် စကားတွေ မဟုတ်ပါဘူးလေ၊ ဒီတော့ နယ်ပိုင်မင်းကိုသာ သွားပြီး နှိုးချေပါ” </p>
	<p class="block_14">“အိုရှင် မဖြစ်နိုင်တာဘဲ၊ ရှင်တို့ တွေ့ချင်ရင် စောင့်ပေါ့” </p>
	<p class="block_14">ဒေါ်နုနုခင်သည် ဆောင့်ဆောင့်အောင့်အောင့် ပြောဆိုပြီး ချာခနဲ လှည့်ထွက်ကာ အိမ်ပေါ်သို့ တက်ခဲ့၏။ </p>
	<p class="block_14">ဧည့်ခန်းတွင် သခင်ဖေသိန်းတို့လူသိုက်သည် မကျေနပ်ခြင်း၊ မနှစ်မြို့ခြင်း အကြည့်ဖြင့် ဒေါ်နုနုခင်အား ကြည့်ရင်း ကျန်ရစ်ခဲ့ကြ၏။ </p>
	<p class="block_14">ဒေါ်နုနုခင် အိမ်ပေါ်သို့ ပြန်ရောက်ချိန်လောက်တွင် ဦးထွန်းတင် နိုးလာ၏။ ဦးထွန်းတင်သည် သခင်ဖေသိန်းတို့ ရောက်ရှိနေသည် ဟူသောသတင်းကို ကြားရသည်တွင် ထူးခြားတုန်လှုပ်ခြင်း မရှိလှပေ။ မျက်နှာသစ် ရေချိုးခန်းဝင်၊ ကော်ဖီသောက်ဖြင့် နာရီဝက်ခန့် အချိန်ကို ကုန်ဆုံးစေ၏။ </p>
	<p class="block_14">သခင်ဖေသိန်းတို့သည် စိတ်မရှည်နိုင်တော့ပေ။ </p>
	<p class="block_14">ဦးထွန်းတင်သည် မိမိဆောင်ရွက်ဖွယ်များကို ဆောင်ရွက်ပြီးမှပင် အိမ်ပေါ်မှ ဆင်းအံ့ပြု၏။ သို့သော် လှေကားမှ ဆင်းခါနီးတွင် မိမိနောက်ဘက်မှ ခြေသံကို ကြားမိသဖြင့် နောက်ဘက်သို့ လည်ပြန်လှည့်ကြည့်လိုက်၏။ စာအုပ်လွယ်အိတ်ကို လွယ်လျက် မိမိ၏နောက်ဘက်၌ ခေါင်းငုံ့ ရပ်နေသော ကိုကိုထွန်းကို တွေ့ရ၏။ ထိုသူငယ် မိမိနှင့်အတူ လိုက်ပါလာသည်ကို ဦးထွန်းတင် မနှစ်သက်။ </p>
	<p class="block_14">“သား ကျောင်းသွားတော့မလို့လား” </p>
	<p class="block_14">“ဟုတ်တယ် ဖေဖေ” </p>
	<p class="block_14">ယခုတော့လည်း သူတို့နှစ်ဦးစလုံးသည် ညခင်းက အဖြစ်အပျက်များကို မေ့လျော့သွားကြပြီ ဖြစ်ဟန်ရှိလေသည်။ </p>
	<p class="block_14">“ဒါဖြစ်ရင်လည်း ညီညီနဲ့ ငယ်ငယ့်ကို စောင့်ဦးမှပေါ့ သားရဲ့” </p>
	<p class="block_14">“သူတို့ ရေချိုးကြတုန်း ဖေဖေ၊ ကိုထွန်း ဂဏန်းတွက်စရာရှိလို့ ဆင်းလာတာပါ၊ ဖေဖေ့စာကြည့်ခန်းထဲမှာ ဂဏန်းတွက်ရင်း ညီညီတို့ကို စောင့်နေမလို့” </p>
	<p class="block_14">ဦးထွန်းတင်သည် ကိုကိုထွန်းကို ခဏမျှတွေကြည့်နေပြီး မည်သို့မျှ စကားမဆက်ဘဲ အိမ်ပေါ်မှ ဆင်းခဲ့လေသည်။ သို့သော် မိမိနှင့် သခင်ဖေသိန်းတို့ ပြောဆိုသောစကားများ ကိုကိုထွန်း ကြားနေမည်ကိုတော့ စိုးရိမ်၏။ </p>
	<p class="block_14">ကိုကိုထွန်းသည် လှေကားခြေရင်းတွင် ဖခင်၏ဘေးမှကွေ့၍ ဧည့်ခန်းဘေး ကပ်လျက်ရှိသော စာကြည့်ခန်းဆီသို့ လျှောက်သွား၏။ ဧည့်ခန်းတွင် ထိုင်နေသူများကို မျက်လုံးတချက်ဝင့်၍ ကြည့်လိုက်၏။ ထိုသူများတွင် မိမိတွေ့ဖူးသူ နှစ်ယောက် ပါနေသည်ကို တွေ့ရသဖြင့် စိတ်ဝင်စားရသည်။ သို့သော် မိဘများ ဧည့်ဝိုင်း၌ မိမိတို့ဝင်ရောက် နားထောင်နိုင်ခွင့် မရှိသည်ကို သိထားပြီးဖြစ်သောကြောင့် စာကြည့်ခန်းတွင်းသို့ ဝင်ခဲ့လေသည်။ နားကို စွင့်ထား၏။ </p>
	<p class="block_14">“အော၊ ဝန်မင်း နိုးလာမှကိုး” </p>
	<p class="block_14">ဦးထွန်းတင်သည် သခင်ဖေသိန်း၏စကားကို မကြားဟန်ပြုကာ စာကြည့်ခန်းဆီသို့ ဆက်လက်လျှောက်သွားပြီး စာကြည့်ခန်းတံခါးကို စေ့ထားလိုက်၏။ ပြီးမှ သခင်ဖေသိန်းတို့ရှိရာသို့ လျှောက်လာရင်း </p>
	<p class="block_14">“ဘယ့်နှယ် သခင်ဖေသိန်းက လူချင်းမတွေ့သေးဘူး၊ တယ်ပြီး အပြစ်တင်ချင်တာကိုး၊ ကျွန်တော်တို့ဟာ ဟိုတုန်းကလို ရန်ဖြစ်ရမယ့်လူတွေလားဆိုတာလည်း စဉ်းစားဦးမှပေါ့ဗျ”</p>
	<p class="block_14">ဦးထွန်းတင်၏ အေးဆေးတည်ငြိမ်သော စကားသံကြောင့် သခင်ဖေသိန်းသည် ဦးထွန်းတင်အား အံ့သြ ကြည့်နေမိပြန်သည်။ သူပြောခဲ့သော စကားအတွက် စိတ်မကောင်းခြင်း လည်း ဖြစ်မိ၏။ </p>
	<p class="block_14">ဦးထွန်းတင်သည်မူ ပြုံးရွှင်သော မျက်နှာထားဖြင့် သခင်ဖေသိန်းနှင့် မျက်နှာချင်းဆိုင် ကုလားထိုင်တွင် ဝင်ထိုင်ပြီး နောက်ဖေးဘက်သို့လှည့်၍ </p>
	<p class="block_14">“ဟေး မောင်ပုရေ၊ ဒီက ဧည့်သည်တွေအတွက် ကော်ဖီယူခဲ့ပါကွယ်” ဟု လှမ်းပြောလိုက် သည်နှင့် တဆက်တည်းပင် </p>
	<p class="block_14">“ဒီကောင်တွေဟာလေ ဘာမှနားမလည်ဘူး၊ ဧည့်သည်တွေ ရောက်နေတာ ကော်ဖီကလေး၊ မုန့်ကလေး ချပေးတာ မဟုတ်ဘူး” </p>
	<p class="block_14">တကိုယ်တည်း ညည်းညူပြောဆိုရာမှ သခင်ဖေသိန်းဘက်သို့ လှည့်၍ </p>
	<p class="block_14">“ဝမ်းနည်းပါတယ် သခင်ဖေသိန်း ညက အမှုတခုအတွက် စဉ်းစားတာ အိပ်ရာဝင် ညဉ့်နက်သွားတယ်လေ” စကားစကို ခဏဖြတ်လိုက်ပြီး </p>
	<p class="block_14">“ဪ ဒါထက် သခင်ဖေသိန်းလည်း ကျန်းကျန်းမာမာပဲနော်၊ အေးဗျာ ကျွန်တော်လည်း ဒီကိုရောက်ရောက်ချင်း ခင်ဗျားကို သတိအရသား၊ အလုပ်တွေကလည်း အဆမတန် များနေတယ် မဟုတ်လား။ အရေးပိုင်ကလည်း ခွင့်ယူသွားတော့ ကျွန်တော့်မှာ တယောက်တည်း ဒေါင်ချာစိုင်းနေတာပေါ့။ ဒီအထဲ စိုးကြီးတို့လူသိုက်ကတမှောင့်၊ အင်း ဟိုတယောက်က လွတ်လပ်ရေးအတွက် သွားပြီး ကြိုးစားနေတယ်၊ ဒီမှာက အဖျက်အဆီး လုပ်ချင်နေကြတယ် ဆိုတာတော့ မကောင်းဘူးဗျာ၊ ခက်ပါတယ်လေ” </p>
	<p class="block_14">ညည်းညူပြောဆိုနေ၏။ </p>
	<p class="block_14">သခင်ဖေသိန်းသည် ဦးထွန်းတင်၏မျက်နှာကို စူးစိုက်ကြည့်ရင်း အံ့ဩ တွေငေးနေရလေ သည်။ </p>
	<p class="block_14">ဦးထွန်းတင်ကမူ စကားအဆုံးမသတ်သေးဘဲ </p>
	<p class="block_14">“အဲဒီကိစ္စတွေအတွက် ကျွန်တော်တောင် သခင်ဖေသိန်းတို့နဲ့ တွေ့ဖို့ပဲ၊ သိတဲ့အတိုင်းပဲ သခင်ဖေသိန်း၊ အလုပ်က လှည့်ကို မလှည့်သာဘူး၊ ဟိုနေ့က ဆန္ဒပြပွဲတောင် မတက်ဖြစ်တာ ကြည့်ပေတော့၊ ဒါပေမဲ့ လူတော်တော်များတယ်လို့တော့ ကြားပါတယ်၊ အားတက်စရာပေါ့ဗျာ၊ ဒီအတိုင်းသာ တိုင်းပြည်တပြည်လုံး တက်တက်ကြွကြွရှိရင် ဟိုကောင်တွေ ဘာခံနိုင်မလဲ၊ ဗိုလ်ချုပ်ပြောသလို လွတ်လပ်ရေးဟာ တနှစ်တောင်နေမယ် မဟုတ်ဘူး၊ ဒီနှစ်အတွင်းကို ရနိုင်တယ်။ ကျွန်တော်ကတော့ စဉ်းစားပြီးသားပဲ၊ ဗိုလ်ချုပ်ပြန်လာလို့မှ လွတ်လပ်ရေးအတွက် အကြောင်း မထူးရင် ဒီကောင်တွေလက်အောက်မှာတော့ ဆက်ပြီး မလုပ်ပါဘူး၊ ကဲ ကဲ သခင်ဖေသိန်းတို့ ကော်ဖီသောက်ကြပါဦး။ ဒီဘက်က မိတ်ဆွေများလည်း သခင်ဖေသိန်းတို့နဲ့ အတူတူပဲ ထင်ပါတယ်၊ သောက်ကြဗျာ” </p>
	<p class="block_14">ဦးထွန်းတင်သည် မိမိကိုယ်ကိုယ် အတော်ပင် ကျေနပ်သဘောကျသွားလေသည်။ </p>
	<p class="block_14">သခင်ဖေသိန်းမှာမူ ဦးထွန်းတင်နှင့်တွေ့လျှင် ပြောလိုက်မည်ဟူသော စကားစတွေကို ရှာ၍ မတွေ့နိုင်တော့ပေ။ ဦးထွန်းတင်လိုလူမျိုးပင် အမှန်တကယ် အပြောင်းအလဲကြီး ပြောင်းလဲနေပြီ လားဟု တွေးတောနေ၏။ ခေတ်အမျိုးမျိုးကို ဖြတ်သန်းခဲ့ပြီဖြစ်တော့ သည်လိုလူမျိုး၏ စိတ်ဓာတ်မျိုးသည်လည်း အမှန်တကယ် ပြောင်းလဲနိုင်ပေပြီဟု မှတ်ယူနေ၏။ </p>
	<p class="block_14">ဧည့်သည် လေးယောက်စလုံးသည် သူတို့ရှေ့သို့ ရောက်လာသော ကော်ဖီပန်းကန်များကို စိတ်မဝင်စားနိုင်ကြသေးဘဲ ဦးထွန်းတင်အားသာလျှင် စိတ်ဝင်စားနေကြ၏။ </p>
	<p class="block_14">အတန်ကြာ စကားစ ပြတ်နေပြီးမှ </p>
	<p class="block_14">“ဒါထက် သခင်ဖေသိန်းတို့ကိစ္စက” </p>
	<p class="block_14">ယခုမှပင် သခင်ဖေသိန်းသည် သူတို့ လာခဲ့ရင်းကိစ္စကို သတိရသွား၏။ </p>
	<p class="block_14">“ဟုတ်တယ် ဝန်မင်း၊ ကျုပ်လည်း အလုပ်တွေများနေလို့ ဝန်မင်းနဲ့ မတွေ့ရတာပဲ။ ဝန်မင်း ရောက်နေတယ်ဆိုတာကိုတောင် တနေ့ကမှ ကြားရတာ၊ လာရတဲ့ကိစ္စကိုတော့ ဝန်မင်း သိမှာပေါ့” </p>
	<p class="block_14">“ဆိုစမ်းပါဦး၊ ဘာလဲ၊ အဖွဲ့အတွက် ရန်ပုံငွေလား၊ ဒါကတော့ဗျာ၊ ပြောရမယ့် လူတွေမှ မဟုတ်တာဘဲဥစ္စာ၊ ဒါထက် သခင်ဖေသိန်း ကျွန်တော့်ကို ဝန်မင်းဆိုတဲ့အသုံးမျိုး မသုံးစေချင်ဘူး” </p>
	<p class="block_14">ဦးထွန်းတင်သည် မည်သို့မျှ တုန်လှုပ်ခြင်း မရှိဘဲ ပြောလိုက်နိုင်ခြင်းအတွက် စိတ်တွင်းမှ ကျိတ်၍ ဝမ်းမြောက်နေ၏။ </p>
	<p class="block_14">“မဟုတ်ပါဘူး ဝန်မင်း၊ ကျုပ်တို့လူတွေ အဖမ်းခံရတဲ့ကိစ္စအတွက်လာတာ” </p>
	<p class="block_14">“ခင်ဗျာ၊ ကျွန်တော်တို့လူတွေ အဖမ်းခံရတယ် ဟုတ်လား၊ ဘယ်သူတွေတုံး၊ ဘယ်သူက ဖမ်းတာတုံး၊ ဘာကိစ္စ ဖမ်းတာတဲ့တုံး” </p>
	<p class="block_14">ဦးထွန်းတင်သည် စကားစကို ရုတ်တရက်ဖြတ်ပြီး သခင်ဖေသိန်းထံက စကားပြန်မလာမီမှာပင် </p>
	<p class="block_14">“ဒီခေတ်ကြီးမျိုး ရောက်လာမှ ဝန်မင်းဆိုတဲ့ အသုံးတော့ မသုံးပါနဲ့ သခင်ဖေသိန်း” </p>
	<p class="block_14">“ကောင်းပါပြီလေ၊ ဒါပေမဲ့ လာရင်းကိစ္စကိုတော့ ဦးထွန်းတင် အခုအထိ တကယ် မသိသေးတာလား၊ တမင်ဟန်ဆောင်နေသလား မပြောတတ်ဘူး” </p>
	<p class="block_14">“ခင်ဗျာ” </p>
	<p class="block_14">ဦးထွန်းတင်သည် မျက်စိမျက်နှာပျက်သွား၏။ ချက်ချင်းပင် မိမိဟန် အမူအရာကို ပြန်လည်ထိန်းချုပ်ကာ </p>
	<p class="block_14">“ကော်ဖီတွေသောက်ကြပါဦးလေ၊ အေးကုန်ပါ့မယ်” ဟုပြောရာမှ </p>
	<p class="block_14">“ဆိုစမ်းပါဦး သခင်ဖေသိန်းရ၊ ကျွန်တော်လည်း ဘာမှမသိရသေးပါလား၊ အေးဗျာ၊ တခုတော့ ကျွန်တော် ကြိုပြီးပြောထားမှ ဖြစ်မယ်ထင်တယ်၊ နို့မဟုတ်ရင် ခင်ဗျား ကျွန်တော့်ကို အထင်လွဲနေလိမ့်မယ်၊ ဒီကမိတ်ဆွေများလည်း သိရအောင်ပေါ့” </p>
	<p class="block_14">သခင်ဖေသိန်းသည် သူ့စကားကိုမဆက်သေးဘဲ ခပ်သွက်သွက် ပြောနေသော ဦးထွန်းတင်၏ စကားကိုသာ စိတ်မဝင်စားသော်လည်း နားထောင်သင့်သည်ဟူသော အမှတ်ဖြင့် နားထောင်နေ၏။ </p>
	<p class="block_14">“ဒီလိုခင်ဗျ။ ဟိုတုန်းကတော့ ကျွန်တော်နဲ့ သခင်ဖေသိန်းဟာ တယောက်ကိုတယောက် ရန်သူလို ဆက်ဆံခဲ့ကြရတာပေါ့။ ဒါကတော့ ရှင်းပါတယ်လေ။ သခင်ဖေသိန်းနဲ့ ဒီကမိတ်ဆွေတွေ နားအလည်ဆုံးပဲ။ ဟိုကောင်တွေလက်အောက်က အမှုထမ်းတဦးအနေနဲ့ ဟိုကောင်တွေ အမိန့်အတိုင်း လုပ်ခဲ့ရသပေါ့။ ဒါပေမဲ့ ကျွန်တော့်အနေနဲ့ကတော့ လုပ်စရာ ဆယ်ခုမှာ ငါးခုလောက်ပဲ လုပ်ခဲ့တာပါ။ ခုတော့ ကိုယ့်အစိုးရနဲ့ ကိုယ့်လူတွေပဲဟာ။ တဦးကိုတဦး ဘာမှ ရန်ငြိုးအာဃာတတွေ ထားနေဖို့ မလိုပါဘူးဗျာ။ ခုအချိန်မျိုးမှာ ကျွန်တော်တို့နဲ့ ခင်ဗျားတို့နဲ့ ပူးပေါင်း ဆောင်ရွက်ကြဖို့ပဲ ရှိတယ် မဟုတ်လား” </p>
	<p class="block_14">“ဟုတ်ပါပြီလေ၊ ဒါ့ကြောင့်လည်း ခင်ဗျားဆီကို ကျုပ်တို့လာခဲ့ကြတာ၊ ဒီလို ဦးထွန်းတင် ဟိုနေ့က ကျုပ်တို့ ဆန္ဒပြပွဲလာတဲ့ တောရွာတွေက လူတွေကို ခင်ဗျားတို့လူတွေက ဖမ်းတဲ့ကိစ္စ၊ တောကလူတွေကို ဆန္ဒပြပွဲ မတက်အောင် ပြန်လွှတ်တဲ့ကိစ္စ” </p>
	<p class="block_14">သခင်ဖေသိန်း၏အသံသည် ပြတ်သားလှ၏။ သို့သော် သူ့စိတ်ကမူ ဦးထွန်းတင်၏ အယူအဆကို လက်ခံစ ပြုလာဟန်ရှိ၏။ </p>
	<p class="block_14">“ဗျာ၊ ဆန္ဒပြပွဲ တက်လာတဲ့လူတွေကို ဖမ်းတယ်၊ ဟုတ်လား၊ ဒါဟာ မဖြစ်နိုင်ပါဘူး၊ ဘယ့်နှယ်ဗျာ၊ ဗိုလ်ချုပ်ကိုယ်တိုင်က လွတ်လပ်ရေး ကြိုးပမ်းနေတဲ့ဥစ္စာ၊ လွတ်လပ်ရေးအတွက် ဆန္ဒပြတဲ့လူတွေကို ဖမ်းတယ်ဆိုတာ မဖြစ်နိုင်ဆုံးပဲ” </p>
	<p class="block_14">“ဒါပေမဲ့ ကျုပ်တို့လူတွေ အခု ထောင်ထဲရောက်နေပြီ” </p>
	<p class="block_14">သခင်ဖေသိန်း၏ဘေးမှ ကာကီစိမ်းဘောင်းဘီရှည်နှင့်လူက ခပ်ပြတ်ပြတ် ဝင်ပြောလိုက် သည်။ </p>
	<p class="block_14">ဦးထွန်းတင်သည် မျက်နှာထားပြင်ကာ </p>
	<p class="block_14">“ဪ ဒါထက် သခင်ဖေသိန်းနဲ့ ပါလာတဲ့ မိတ်ဆွေတွေကိုတောင် မသိရသေးဘူး” </p>
	<p class="block_14">“သိရပါတယ်၊ ဟောဒါက ရဲဘော်ဗိုလ်တင်ဦး၊ ပြည်သူ့ရဲဘော်ပါ၊ ဒီဘက်က မိတ်ဆွေက သခင်ဘသိန်း၊ သူက ဆရာကိုတင့်မောင်” </p>
	<p class="block_14">သခင်ဖေသိန်းသည် သူနှင့် ပါလာသူများကို ဦးထွန်းတင်နှင့် မိတ်ဆက်ပေးပြီး စကားဆက်မည်အပြုမှာပင် ဦးထွန်းတင်သည် </p>
	<p class="block_14">“ကော်ဖီတွေ သောက်ကြပါဦးဗျာ၊ စီးကရက်လည်း သောက်ကြပါ” </p>
	<p class="block_14">စီးကရက်ဘူးကို စားပွဲပေါ်တွင် ရှေ့တိုးပေးရင်း ပြောလိုက်၏။ </p>
	<p class="block_14">သခင်ဖေသိန်းနှင့် သခင်ဘသိန်းတို့သည် ကော်ဖီပန်းကန်များကို ယူလိုက်ကြသည်။ ရဲဘော်တင်ဦးကမူ ကော်ဖီပန်းကန်ကိုယူပြီး တကျိုက်တည်း မော့သောက်လိုက်၏။ ဆရာကိုတင့်မောင်ဆိုသူကမူ ဦးထွန်းတင်အား မကျေနပ်သော အကြည့်ဖြင့် စူးစိုက်ကြည့်နေမြဲ ဖြစ်၏။ </p>
	<p class="block_14">“နေစမ်းပါဦး၊ ကျွန်တော်တို့လူတွေကို ဘယ်လိုလုပ်ပြီး ဖမ်းကြတာပါလိမ့်” </p>
	<p class="block_14">ဦးထွန်းတင်သည် ခပ်ညည်းညည်း ပြောလိုက်သည်။ </p>
	<p class="block_14">“ဘယ်လိုဖမ်းရမလဲဗျ၊ အလံနီတွေဆိုပြီး ဖမ်းတာပေါ့” </p>
	<p class="block_14">ဆရာကိုတင့်မောင်ဆိုသူက ဒေါသဖြင့် ဝင်ပြောလိုက်၏။ </p>
	<p class="block_14">ဦးထွန်းတင်သည် ဆရာကိုတင့်မောင်ဆိုသူကို မသက်သာသောအကြည့်နှင့် ကြည့်ပြီး အတန်ကြာ တွေးတောစဉ်းစားဟန်ပြုကာ </p>
	<p class="block_14">“ဟာ သိပြီဗျို့၊ သိပြီ၊ ကြည့်စမ်း ဒီကောင်တွေ သောက်ရမ်းလုပ်ကုန်ပြီ ထင်တယ်”</p>
	<p class="block_14">ဦးထွန်းတင်သည် ဒေါသသံဖြင့် ညည်းတွားပြောဆိုပြီး တက်တချက် ခေါက်၍</p>
	<p class="block_14">“ဟောဒီ ပုလိပ်ဆိုတဲ့အကောင်တွေဟာ ဘယ်တော့မှ စိတ်မချရဘူး။ ဒင်းတို့မှာ ခုအထိ ကျွန်စိတ် ကျွန်ကျင့် မပျောက်ချင်ဘူး၊ ဒီလိုဖြစ်ကုန်တာ သခင်ဖေသိန်း၊ ဆန္ဒပြပွဲနဲ့ တနေ့တည်းမှာပဲ။ အလံနီတွေကလည်း ဆန္ဒပြလာသူတွေနဲ့ ရောယောင်ပြီး ဆန်လုပွဲ လုပ်မယ်ဆိုတဲ့သတင်း ရထားတယ်”</p>
	<p class="block_14">“ဘာ၊ ဘာ၊ ဘာပြောတယ်၊ ဒါဟာ မဖြစ်နိုင်ဘူး” </p>
	<p class="block_14">ရဲဘော်တင်ဦးက ဝင်ပြောလာ၏။ </p>
	<p class="block_14">“ဟုတ်တယ် ဗိုလ်တင်ဦး။ ဒါကြောင့် ကျွန်တော် ခုနက ပြောတာပေါ့။ ကျွန်တော်တို့ အုပ်ချုပ်ရေးဘက်ကလူတွေနဲ့ ခင်ဗျားတို့ နိုင်ငံရေးဘက်ကလူတွေ တွဲပြီး လုပ်ကြဖို့ လိုတယ်ဆိုတာ။ နို့မဟုတ်ရင် ကြားက အမျိုးမျိုး ဝင်နှောက်နိုင်တယ်။ တဦးနဲ့တဦး နားလည်မှု မရှိရင်လည်း အခက်အခဲ အမျိုးမျိုး တွေ့နိုင်တယ်ဆိုတာ။ ကြည့်လေ ခုကိစ္စမှာပဲ။ လက်စသတ်တော့ ဒါကြောင့် ခင်ဗျားတို့ ကျွန်တော့်ဆီကို စိတ်ဆိုးမာန်ဆိုး ရောက်လာကြတာကိုး” </p>
	<p class="block_14">ဦးထွန်းတင်၏ စကားအဆုံးမှာပင် အိမ်ပေါ်မှ ဒေါ်နုနုခင်နှင့် သားသမီးနှစ်ယောက် ဆင်းလာသဖြင့် ဦးထွန်းတင်သည် နေရာမှထရင်း </p>
	<p class="block_14">“ခဏ သခင်ဖေသိန်းရေ” </p>
	<p class="block_14">ဟုဆိုကာ သားသမီးတို့ဆီသို့ လျှောက်သွားရင်း </p>
	<p class="block_14">“သားတို့ သွားကြတော့မလားဟေ့၊ ကိုကိုထွန်းတော့ စာကြည့်ခန်းထဲမှာ” ဟု ပြောပြောဆိုဆို စာကြည့်ခန်းဘက်သို့ လှည့်သွားပြီး စေ့ထားသော တံခါးကို လှပ်လိုက်၏။ </p>
	<p class="block_14">ကိုကိုထွန်းသည် ညီ၊ ညီမတို့နှင့်အတူ အိမ်ဝသို့ ထွက်ခဲ့၏။ သို့သော် သူ့စိတ်ကမူ ဧည့်သည်များ၏ စကားဝိုင်းသို့သာ ရောက်နေ၏။ </p>
	<p class="block_14">ဦးထွန်းတင်သည် သားသမီးများကို နှုတ်ဆက်ပြီး နေရာသို့ ပြန်လာ၏။ ဒေါ်နုနုခင်သည် သားသမီးများကို ကားပေါ်သို့ တင်ပေးပြီး အိမ်ပေါ်သို့ ပြန်တက်သွား၏။ </p>
	<p class="block_14">“ဦးထွန်းတင် ခုနကပြောတဲ့ အလံနီဆန်လုပွဲဆိုတာ ဟုတ်မှမဟုတ်ဘဲ ဥစ္စာ၊ ကျုပ်တို့နယ်မှာ အလံနီ မရှိပါဘူး ဦးထွန်းတင်” </p>
	<p class="block_14">သခင်ဖေသိန်းက ခပ်အေးအေး ပြောလိုက်သည်။ </p>
	<p class="block_14">ဦးထွန်းတင်သည် ခေါင်းကို ဖြည်းလေးစွာ ခါယမ်းရင်း </p>
	<p class="block_14">“မဟုတ်သေးဘူး သခင်ဖေသိန်း၊ ကျွန်တော်တို့မှာက ဒီသတင်းကို ကျွန်တော် ဒီမလာခင်ကလေးတင် အခိုင်အမာ ရထားတာ၊ သခင်ဖေသိန်းပြောသလို ဒီနယ်မှာ အလံနီမရှိဘူး ဆိုတာ ဟုတ်ချင်ဟုတ်မယ်၊ ဒါပေမဲ့ ဟိုဘက်ကမ်းမှာ ရှိတယ် မဟုတ်လား” </p>
	<p class="block_14">သခင်ဖေသိန်းသည် ထိုအကြောင်းကို ဆက်လက် အငြင်းပွားလိုခြင်း မရှိတော့ပေ။ </p>
	<p class="block_14">“ကဲပါလေ၊ ဒါကို ကျုပ်တို့ မသိဘူး၊ ဒါပေမဲ့ ခင်ဗျားလူတွေ ဖမ်းထားတာကတော့ အလံနီ မဟုတ်ဘူး၊ ကျုပ်တို့လူတွေပဲ” </p>
	<p class="block_14">“သေချာရဲ့လားဗျ၊ ကျွန်တော် သေသေချာချာ မှာထားတာပဲဥစ္စာ။ ဆန္ဒပြ လာတဲ့လူတွေနဲ့ မှားပြီး မဖမ်းမိဖို့လည်း ပုလိပ်တွေကို အသေအချာ ပြောထားတာပဲ” </p>
	<p class="block_14">“ဒါပေမဲ့ ခင်ဗျားတို့ ဖမ်းထားတဲ့ လူအားလုံးဟာ ကျုပ်တို့လူချည်းပဲ” </p>
	<p class="block_14">ဦးထွန်းတင်သည် တွေနေပြန်၏။ </p>
	<p class="block_14">“ကဲပါလေ၊ ဒီတော့ ဒီလိုလုပ်ပါ၊ ကျွန်တော်တို့ဆီက ဖမ်းတာ လူ ၁၅ ယောက်တည်းပါ၊ ဒီလူတွေကို ကျွန်တော် ကနေ့ပဲ ရုံးတင်စစ်ဆေးဖို့ စီစဉ်ထားပါတယ်၊ ဒီတော့ ဒီလူတွေဟာ သခင်ဖေသိန်း ပြောသလို ကိုယ့်လူလား သူ့လူလား ဆိုတာ ကွဲရမှာပေါ့ဗျာ၊ အေးဗျာ၊ ခုနေခါမျိုးမှာ ဗိုလ်ချုပ်ကို ဆန့်ကျင်တဲ့လူတွေ ရှိနေသေးတာကိုလည်း ကျွန်တော်တို့ဖြင့် နားကို မလည်ဘူး” </p>
	<p class="block_14">ဦးထွန်းတင်သည် စဉ်းစားတွေးတော ပြောဆိုဟန်ဖြင့် ပြောလိုက်လေသည်။ </p>
	<p class="block_14">“ဘာဆိုင်လို့ ဒီလူတွေကို ရုံးတင်ရမှာလဲ” </p>
	<p class="block_14">အတန်ကြာ တိတ်ဆိတ်နေသော သခင်ဘသိန်း၏ အသံဖြစ်သည်။ </p>
	<p class="block_14">“ဒီလိုရှိတယ်လေ၊ ကျွန်တော့်လူတွေက အလံနီဆိုပြီး ဖမ်းထားတယ်၊ ခင်ဗျားတို့က ခင်ဗျားတို့လူတွေလို့ ပြောတယ်၊ ဒီတော့ သဲကွဲသွားအောင် စစ်ဆေးရမှာပေါ့” </p>
	<p class="block_14">“မလိုပါဘူး၊ ခင်ဗျားပြောတာတွေဟာ တခုမှ အဓိပ္ပာယ်မရှိဘူး” </p>
	<p class="block_14">ဆရာကိုတင့်မောင်သည် ဒေါသထွက်နေပေပြီ၊ ထိုသူမှာ အသက်၂ဝ ခန့်သာ ရှိပေဦးမည်။ </p>
	<p class="block_14">မိမိအသက် ထက်ဝက်ခန့်သာ ရှိဦးမည့် လူတယောက်က ယခုလို ပြောဆိုလာခြင်းကိုတော့ ဦးထွန်းတင် မကျေနပ်။ </p>
	<p class="block_14">“ဘယ့်နှယ် မလိုရမလဲ မောင်ရင်၊ ဒါဟာ အုပ်ချုပ်ရေးအလုပ်ကွယ့်” </p>
	<p class="block_14">ထို့နောက် ဦးထွန်းတင်သည် သခင်ဖေသိန်းဘက်သို့ လှည့်ပြီး </p>
	<p class="block_14">“ကဲပါလေ သခင်ဖေသိန်း နားလည်ပါတယ်၊ ရုံးတင်စစ်လိုက်လို့ ဒီလူတွေ အလံနီ မဟုတ်ဘူး ဆိုလည်း လွှတ်လိုက်တာက မခက်ပါဘူး<span class="calibre5">”  </span></p>
	<p class="block_14">“အလံနီ မဟုတ်ပါဘူး၊ ဖဆပလအလံတော်အောက်က လူတွေပါလို့ ဆိုနေ” </p>
	<p class="block_14">ဦးထွန်းတင်သည် ဆရာကိုတင့်မောင်ဆိုသူကို လုံးဝ မနှစ်သက်။ ထိုသူငယ်သည် ရိုင်းစိုင်းသည်ဟု အထင်ရောက်၏။ သို့ပါလျက် ဆရာကိုတင့်မောင် ထပ်ဆင့် ပြောလာနေသည်ကို ကြားရတော့လည်း ဦးထွန်းတင်သည် စိတ်ရှုပ်လာ၏။ ထိုအခိုက်မှာပင် ရဲဘော်တဦးက </p>
	<p class="block_14">“ဒီမှာ ဦးထွန်းတင်၊ ဖဆပလဆိုတာ ဗိုလ်ချုပ်ပဲ။ ဗိုလ်ချုပ်ဆိုတာလည်း ဖဆပလပဲ။ ဒါကို ခင်ဗျားသိတယ်နော်။ နောက်ပြီး ဖဆပလအဖွဲ့ကြီးဟာ တပြည်လုံးကို ကိုယ်စားပြုပြီး တော်လှန်ရေးကို ဆင်နွှဲခဲ့တဲ့ အဖွဲ့ကြီး။ ဒါကိုလည်း ခင်ဗျားသိတယ်။ ဒီတော့ ကျုပ်တို့ဗိုလ်ချုပ်ရဲ့ ဦးဆောင်မှု ဖဆပလ အလံတော်အောက်က လူတွေကို ခင်ဗျား ဒုက္ခပေးတယ်ဆိုရင် ခင်ဗျား ဘယ်လိုဖြစ်နိုင်တယ်ဆိုတာကိုလည်း သိထားဖို့လိုတယ်။ ဒီကိစ္စကို ခင်ဗျား အသေးအဖွဲ မမှတ်နဲ့။ ဒါကို ကျုပ်တို့အနေနဲ့ ဌာနချုပ်အထိ တက်ပြီး အရေးယူနိုင်တယ်” </p>
	<p class="block_14">ခပ်ပြတ်ပြတ် ဝင်ပြောလာ၏။ </p>
	<p class="block_14">ဦးထွန်းတင်သည် မျက်စိပျက်မျက်နှာပျက် တုန်လှုပ်ချောက်ချားသွားပြီး </p>
	<p class="block_14">“ဒီအထိ ပြောစရာမလိုပါဘူး ဗိုလ်တင်ဦး။ ကျွန်တော်လည်း နားလည်ပါတယ်။ ဒီလူတွေ ဖမ်းတာနဲ့ ပတ်သက်လို့ အခု ခင်ဗျားတို့ လာပြောမှ ကျွန်တော် သိရတာ။ ခက်တယ်။ ပုလိပ်တွေ လုပ်လိုက်ရင် သောက်ရမ်းပဲ။ ကောင်းပြီ။ ဒီကိစ္စဟာ ခင်ဗျားတို့ပြောတဲ့အတိုင်းဆိုရင် ကျုပ်ဌာနကကောင်တွေကို အကုန်လုံး နယ်ပြောင်းပစ်လိုက်မယ်၊ ကဲ ဒါဖြစ်ရင် အခု ကျွန်တော်က ဘာလုပ်ရမှာလဲ” </p>
	<p class="block_14">“သူတို့ကို လွှတ်လိုက်ပေါ့” </p>
	<p class="block_14">သခင်ဖေသိန်း၏အသံ။ </p>
	<p class="block_14">“ဒီကိစ္စကျတော့ သခင်ဖေသိန်း စဉ်းစားပါ၊ ခင်ဗျားက နားလည်တဲ့လူပဲ ဥစ္စာ၊ ကျွန်တော် မလွှတ်ဘူး ပြောနေတာမဟုတ်ဘူး၊ ပုလိပ်ကဖမ်းထားပြီ ဘာဖြစ်ဖြစ် ရုံးပေါ်ကိုတော့ တင်ရဦးမှာပဲ” </p>
	<p class="block_14">ဦးထွန်းတင်သည် လက်မှာနာရီကို ကြည့်ပြီး </p>
	<p class="block_14">“ရုံးချိန်တောင် နီးနေပြီပဲ၊ ကျွန်တော် ထမင်းစားမနေတော့ပါဘူး၊ သခင်ဖေသိန်းတို့ပဲ ကျွန်တော့်ကားနဲ့ တခါတည်းလိုက်ခဲ့ပေါ့ဗျာ၊ ထုံးစံအတိုင်း ရုံးတင်ပြီး ကျွန်တော် ဘာမှ စစ်ဆေးမနေဘဲ အားလုံးကို လွှတ်ပေးမယ်၊ ကဲကျေနပ်ကြပလား” </p>
	<p class="block_14">ဧည့်သည်များသည် မည်သို့မျှ စကားပြန် မမေးကြ။ </p>
	<p class="block_14">ဦးထွန်းတင်အဖို့တော့လည်း စိတ်ထဲတွင် မခံမရပ်နိုင် ဖြစ်ရသေး၏။ မည်သို့ဖြစ်စေ လိမ္မာပါးနပ်ခြင်းဖြင့် အောင်မြင်ရမည်ဟူ၍ကား သူ ဆုံးဖြတ်ထားပြီး ဖြစ်လေသည်။ </p>
	<p class="block_14">ရှေ့တွင် သခင်ဖေသိန်းလိုလူမျိုးကို မည်သို့ ဆက်ဆံရမည်ဟူ၍လည်း သူ တတ်မြောက် နားလည်ပြီးဖြစ်၏။ </p>
	<p class="block_14">သည်တကြိမ်မှာ ဟန်ဆောင်ခဲ့ရခြင်းအတွက် မိမိကိုယ်ကို ကျေနပ်ခဲ့သည်တော့ အမှန်ပင်။ </p>
	<p class="block_6" id="calibre_link-63">◾</p>
</div>

<div class="calibre" id="calibre_link-9">
<h1 class="block_12" id="calibre_link-64">| ၅ |</h1>
	<p class="block_13">&nbsp;</p>
	<p class="block_14">သွေ့ခြောက်ထိုင်းမှိုင်း အိုမင်းဆွေးမြည့်ရာမှ အသစ်တဖန် ပြန်လည်ဆန်းသစ်အံ့သော လောကပြင်သို့ မိုးရေဆမ်းပက်လိုက်သည်နှင့် လွန်ခဲ့သောအချိန်များက ပျင်းရိငြီးငွေ့ဖွယ်သော ကျောင်းအဆောက်အအုံသည်လည်း သစ်လွင်တက်ကြွသော စိတ်ထား၊ လန်းဆတ်ချိုလွင်သော အပြုံးများ၊ ရယ်မောသံများ၊ စကားများ၊ ဖျတ်လတ်သော ဟန်ပန်များဖြင့် ပြန်လည် စိုပြည် တင့်မောလာခဲ့လေသည်။ </p>
	<p class="block_14">လပေါင်းမြောက်မြားစွာ ပြောပလောက်ဖွယ် မရှိဘဲ ခါတိုင်းလိုပင် မောကာ ပန်းကာ၊ ခါတိုင်းလိုပင် ရယ်ကာမောကာ ပြေပျောက်ကာ၊ ခါတိုင်းလိုပင် သွားကာ လာကာ လှုပ်ရှားကာဖြင့် ထူးထူးခြားခြား ဖြစ်ပျက်ပေါ်ပေါက်ခဲ့သည် ဆိုနိုင်စေဦး ခဏမျှနှင့် မေ့ပျောက်နိုင်သော အဖြစ်အပျက်များကို ကျော်လွှားခဲ့ပြီးခါမှ နုငယ်ငယ်သည် ပြဿနာတခုကို စတင် ဖန်တီးခဲ့ပြန်လေသည်။ </p>
	<p class="block_14">စင်စစ် မြမောင်ကို စတင်စိတ်ဝင်စားခဲ့သူများတွင် ကိုကိုထွန်းသည် တယောက်အပါအဝင် ဖြစ်သည်ဟု ဆိုရပေမည်။ </p>
	<p class="block_14">မြမောင်သည် ညီညီခင်နှင့် သက်တူရွယ်တူ ဖြစ်မည်ဟု မှန်းဆရ၏။ မြမောင်က အသားညိုသည်။ ညီညီခင်ထက် အနည်းငယ် ဖွံ့ထွားဟန် ရှိသည်။ သို့သော် မြမောင်၏ဘဝသည်မူ ညီညီခင်၏ဘဝနှင့် မနှိုင်းသာပေ။ ညီညီခင်သည် နယ်ပိုင်မင်း၏သား။ ကျောင်းသို့ မော်တော်ကားနှင့် ရောက်လာတတ်မြဲဖြစ်သည်။ အသန့်အပြန့်ဆုံး ဝတ်စားတန်ဆာကို ဆင်ယင်၏။ အာဟာရ ဖြစ်ဖွယ်ဟု ယူဆရသော အစာကို သုံးဆောင်၏။ မြမောင်သည်မူ လက်သုပ်စုံသည်၏သား ဖြစ်သည်။ နံနက်တိုင်း ကျောင်းသူကျောင်းသားများ မရောက်မီကတည်းက အသုပ်စုံဗန်းကို ရွက်လျက် ကျောင်းသို့ ရောက်လာတတ်၏။ သူ့အလုပ်မှာ ကျောင်းသူကျောင်းသားများကို လက်သုပ်စုံ ပြင်ပေးခြင်းနှင့် စားသောက်ပြီး ပန်းကန်များကို ဆေးကြောပေးခြင်းဖြင့် မိခင်ဖြစ်သူ လက်သုပ်စုံသည်ကို အကူအညီပေးရန်ဖြစ်၏။ </p>
	<p class="block_14">သူ့လို ကိုးနှစ်၊ ၁၀ နှစ်ရွယ် ကလေးငယ်တယောက် သူနှင့် ရွယ်တူကလေးများ ကျောင်းတက် ပညာသင်ချိန်တွင် လက်သုပ်စုံ ရောင်းနေရသည်ကိုလည်းကောင်း၊ တခါတရံ ကျောင်းတက်ချိန် များတွင် ကျောင်းစာသင်ခန်းဘေး၌ ရပ်ငေး တွေငိုင်နေတတ်သည်ကိုလည်းကောင်း။ ကိုကိုထွန်း နားမလည်နိုင်။ တခါတော့လည်း ထိုကလေးအား အဘယ့်ကြောင့် ကျောင်းမနေရသနည်းဟု ကိုကိုထွန်း မေးမြန်းစုံစမ်းချင်သည်။ </p>
	<p class="block_14">ညီညီခင်အဖို့တော့လည်း မြမောင်လို လူတယောက်ရှိနေခြင်းကို မည်သို့မျှ အမှတ်ထားခြင်း မရှိပေ။ </p>
	<p class="block_14">စင်စစ်တော့လည်း ဤညီအစ်ကိုမောင်နှမတစုသည် မြမောင်နှင့်ပတ်သက်၍ မည်သို့မျှ ဆက်စပ်ရန် အကြောင်းမရှိပေ။ </p>
	<p class="block_14">မေမေကိုယ်တိုင် မိမိ၏သားသမီးတွေနှင့်ပတ်သက်လျှင် ဘာဆိုဘာမျှ လိုလေသေးမရှိအောင် စီမံဖန်တီးပေးတတ်မြဲဖြစ်သည်။ ကျောင်းတက်၊ ကျောင်းဆင်း အဝတ်လဲပေးခြင်း၊ ထမင်းပွဲ ပြင်ပေးခြင်း၊ အိပ်ရာပြင်ပေးခြင်းတို့ကို မေမေသည် အလုံးစုံ အဆင်သင့်ဖြစ်အောင် စီမံသည်။ အိမ်တွင် သားသမီးတို့ ပျော်ရွှင်အောင် ဖန်တီးရမည်ကိုလည်း မေမေ ဝန်မလေးခဲ့ပေ။ သည်သား သည်သမီးတွေကို ကျောင်းသို့ မော်တော်ကားဖြင့်ပို့ရုံနှင့် မေမေ့တာဝန် ဆုံးခန်းမတိုင်သေးပေ။ ထမင်းစားချိန်မှာ သားသမီးများ အရသာတွေ့စေမည့် ဟင်းလျာဟင်းမည်တို့ကို မေမေကိုယ်တိုင် စီစဉ်ပြီး ဒရိုင်ဘာအား ပို့စေသည်။ နေ့လယ်အချိန်မှာလည်း မေမေသည် သားသမီးများ နှစ်ခြိုက်စွာ စားသုံးနိုင်စေရန်အလို့ငှာ အမျိုးမျိုး အလှယ်လှယ်သော စားသောက်ဖွယ်တို့ကို ငြီးငွေ့ခြင်း မရှိအောင် စီမံပေးပို့စမြဲဖြစ်၏။ အထူးသဖြင့် ကျောင်းဈေးဆိုင်များတွင် သားသမီးဖြစ်သူများ စားသုံးနေကြမည်ကို မေမေ မလိုလား။ သည်မှာ မသန့်ရှင်း၊ သည်မှာ မကျန်းမာစေသော အစာများသာ ရှိသည်ဟု မေမေယူဆ၏။ </p>
	<p class="block_14">သို့ပါလျက် နုငယ်ငယ်သည် သည်နှစ် ကျောင်းပြန်အဖွင့်တွင် ရောက်လာသော အသုပ်စုံဆိုင်ရှေ့၌ အားပါးတရ စားသောက်နေသော ကျောင်းသူ ကျောင်းသား ကလေးများကို မြင်ရကတည်းကပင် မြမောင်၏အသုပ်စုံကို စားကြည့်ချင်ခဲ့သည်။ တခြားသူငယ်ချင်း ကျောင်းသား ကျောင်းသူများနှင့်အတူ လက်သုပ်ဆိုင်မှာ လက်သုပ်စုံတပွဲ ချဉ်ချဉ်ငန်ငန် စပ်စပ်ကလေးကို နုငယ်ငယ် စားချင်သည်။ ထို့ကြောင့်လည်း နုငယ်ငယ်သည် မြမောင်၏ အသုပ်စုံကိုစားရန် အခွင့်ကောင်းကို ရက်ပေါင်း အတန်ကြာ စောင့်လင့်နေခဲ့ပြီး ဖြစ်လေသည်။ </p>
	<p class="block_14">ထိုနေ့က မုန့်စားကျောင်းဆင်းချိန်တွင် ကိုကိုထွန်းတို့ ခြောက်တန်းသားများမှာ သင်ခန်းစာ မပြီးပြတ်သေးသဖြင့် ကျောင်းဆင်း နောက်ကျနေ၏။ နုငယ်ငယ်သည် စာသင်ခန်းမှ ထွက်လာသည်နှင့် အိမ်ကကား ရောက်လာ ရပ်ထားနေကျ ကျောင်းခြံဝင်းထောင့်မှ ကုက္ကိုပင်ကြီး ဆီသို့ မျက်စိတချက် ဝင့်လိုက်၏။ </p>
	<p class="block_14">ကားဆီသို့ မည်သူမျှ မရောက်ကြသေးပေ။ </p>
	<p class="block_14">နုငယ်ငယ်သည် လျင်မြန်သောအသွင်ဖြင့် မြမောင်၏ အသုပ်စုံဆိုင်ဆီသို့ အပြေးသွားခဲ့သည်။ သူသည် ခေါင်းမော်၍ မကြည့်ဝံ့။ တစုံတယောက် သူ့ကို မြင်သွားမည် စိုးရိမ်သည်။ မြမောင် ပြင်ပေးသော အသုပ်စုံပန်းကန်ကို လက်တဖက်က ကိုင်ရင်း မတ်တတ်ရပ်လျက်မှာပင် လက်သုပ်စုံကို အားရပါးရ စားမည့်ဆဲဆဲ </p>
	<p class="block_14">“ကြည့်စမ်း၊ ဒါဘာလုပ်တာလဲ ငယ်ငယ်” </p>
	<p class="block_14">နုငယ်ငယ်၏ ခန္ဓာကိုယ်သည် ဆတ်ခနဲ တုန်လှုပ်သွားလေသည်။ သူ့လက်မှ အသုပ်စုံ ပန်းကန်သည်လည်း မရှိတော့ပေ။ နုငယ်ငယ်သည် သူ့ရှေ့တွင်ရပ်နေသော ညီညီခင်ကို မြင်ရလေပြီ။ </p>
	<p class="block_14">ညီညီခင်သည် နုငယ်ငယ်လက်မှ ပန်းကန်ကိုလုယူပြီး နုငယ်ငယ်အား စားတော့၊ ဝါးတော့မည့်အသွင်ဖြင့် ကြည့်နေ၏။ </p>
	<p class="block_14">ငယ်ငယ်သည် ဝမ်းနည်းလာသည်။ </p>
	<p class="block_14">“ပေးပါ” </p>
	<p class="block_14">ငယ်ငယ်သည် တုန်ယင်သောအသံဖြင့် ပြောဆိုပြီး ညီညီခင့်လက်မှ ပန်းကန်ကို ပြန်ယူမည် ပြုလိုက်သည်နှင့် ညီညီခင်သည် ပန်းကန်ကို မြေပြင်ပေါ်သို့ လွှင့်ပစ်လိုက်၏။ အသုပ်စုံနှင့် ပန်းကန်ပြားသည် အမြွှာမြွှာ ကွဲကြေလွင့်စဉ်သွားလေသည်။ </p>
	<p class="block_14">“ကိုကိုညီ ဘာလုပ်တာတုံး” </p>
	<p class="block_14">ငယ်ငယ်သည် အားတင်းပြောဆိုနေရသော်လည်း အသံမှာ တုန်နေ၏။ မျက်ရည်များလည်း ဝဲလာ၏။ </p>
	<p class="block_14">သူတို့နှစ်ယောက်စလုံးသည် ပတ်ဝန်းကျင်တခုလုံးကို မေ့လျော့နေဟန်ရှိ၏။</p>
	<p class="block_14">“ဘာလုပ်ရမလဲ၊ နင့်ကို မေမေ ဘာပြောထားသလဲ၊ ဟင်း ခွေးမလေး၊ အောက်တန်းစား အစာကို စားချင်တယ်” </p>
	<p class="block_14">ညီညီခင်သည် ခပ်ထန်ထန်ပြောရင်း ဘေးဘီသို့ မထီလေးစားသောအသွင်ဖြင့် လှည့်ကြည့်လိုက်၏။ သို့သော် သူသည် စားသောက်နေသော ကျောင်းသား ကျောင်းသူများနှင့် ဆိုင်တွင်းမှ ဈေးသည်သားအမိကို သေသေချာချာ ကြည့်လိုက်မိခြင်း မရှိသေးပေ။ </p>
	<p class="block_14">ငယ်ငယ်၏ မျက်လုံးအစုံမှ မျက်ရည်များ သွယ်ကျလာ၏။ </p>
	<p class="block_14">ညီညီခင်သည် ငယ်ငယ်၏ လက်တဖက်ကို ဆတ်ခနဲဆွဲယူကာ </p>
	<p class="block_14">“လာခဲ့ အငတ်မလေး၊ နင်တော့လား အိမ်ကျမှ မေမေ့ကို တိုင်ပြောမယ်” </p>
	<p class="block_14">ထိုနေရာမှ ထွက်ခွာအံ့ပြုလိုက်၏။ </p>
	<p class="block_14">မည်သူမျှ ဂရုထားနိုင်ခြင်း မရှိမီမှာပင် မြမောင်သည် ဆိုင်ရှေ့သို့ ရုတ်ခနဲ ထွက်လာပြီး ညီညီခင်၏ ရှေ့တွင်ရပ်၍ </p>
	<p class="block_14">“ဟေ့ကောင်၊ မင်း ငါ့ပန်းကန်” </p>
	<p class="block_14">မြမောင်သည် ပြောလက်စစကားကို မဆက်နိုင်သေးဘဲ ထစ် အ နေ၏။ သူ့မျက်နှာသည် နီညို့နေ၏။ </p>
	<p class="block_14">ညီညီခင်သည် ငယ်ငယ့်ကို လက်မှလွှတ်လိုက်ပြီး </p>
	<p class="block_14">“ဘာကွ၊ ဘာ၊ ဘာပန်းကန်လဲ၊ ဘာဖြစ်လို့ မင်းတို့ ဒီမှာလာရောင်းတာလဲ၊ အကွဲတောင် နည်းသေး၊ နောက်တခါဆို တဆိုင်လုံး ခွဲပစ်မယ်” </p>
	<p class="block_14">“မင်း ဒီလိုမပြောနဲ့၊ ငါတို့ဘာသာ ငါတို့ရောင်းတာ၊ မင်းမစားချင်နေပေါ့ကွ၊ သူများစားတာကို လည်း မင်းနှောင့်ယှက်တယ်၊ ငါ့ပန်းကန်ကိုလည်း ခွဲတယ်၊ မင်းကို ဆရာကြီးဆီ တိုင်မယ်” </p>
	<p class="block_14">မြမောင်၏အသံသည် ကတုန်ကယင် ဖြစ်နေ၏။ </p>
	<p class="block_14">“ဘာပြောတယ်၊ ဘာပြောတယ်၊ အောင်မယ်၊ မင်းက လူပါးဝလို့” </p>
	<p class="block_14">ညီညီခင်၏ဒေါသသည် စကားလုံးများထက်ပင် မြန်ဆန်လှချေသည်။ ညီညီခင်သည် မြမောင်၏ အင်္ကျီလည်ပင်းစကို ဆွဲလျက် မြမောင်၏ ခန္ဓာကိုယ်ကို တွန်းလှဲပစ်လိုက်၏။ မြမောင်၏ ဖျင်အင်္ကျီနွမ်းသည် စုတ်ပြဲလျက် ခန္ဓာကိုယ်သည်လည်း မြေကြီးပေါ်သို့ လဲကျသွားလေ၏။ </p>
	<p class="block_14">သို့သော် မြမောင်သည် ချက်ချင်းပင် မြေပြင်မှပြန်ထကာ ညီညီခင်နှင့် မျက်နှာချင်း ဆိုင်လာ၏။ </p>
	<p class="block_14">ဆိုင်တွင်းမှ မိခင်သည် တထိတ်တလန့်ဖြစ်ကာ </p>
	<p class="block_14">“ဟဲ့၊ ဟဲ့၊ သား၊ ရန်မဖြစ်နဲ့လေ” ဟု အော်ဟစ်လျက် ဆိုင်ပြင်သို့ ထွက်လာ၏။ </p>
	<p class="block_14">မြမောင်သည် မိခင်၏အသံကြောင့် တဖက်သို့ လှည့်ကြည့်လိုက်စဉ်မှာပင် ညီညီခင်သည် မြမောင်၏ အင်္ကျီစ ကျန်တဖက်ကို ဘယ်ဘက်ဖြင့် တင်းတင်းဆုပ်ကာ ညာဘက်လက်ဖြင့် မြမောင်၏ မျက်နှာပြင်သို့ လျင်မြန်စွာ အဆက်မပြတ် ထိုးနှက်လိုက်လေ၏။ </p>
	<p class="block_14">ထိုနေရာသည် ရုတ်ရုတ်သဲသဲ ဖြစ်သွားလေသည်။ </p>
	<p class="block_14">နုငယ်ငယ်သည် ထိတ်လန့်တုန်လှုပ်ခြင်း ပြင်းစွာဖြင့် ထိုနေရာမှ ငိုယို ပြေးထွက်သွားလေပြီ။ </p>
	<p class="block_14">ကိုကိုထွန်း ရောက်လာသည်ကို မည်သူမျှ သတိမထားလိုက်မိ။ ကိုကိုထွန်းသည် မည်သူမျှ ဝင်ရောက်ဖျန်ဖြေနိုင်ခြင်း မရှိသော ကျောင်းသားအုပ်ကို ထိုးဖောက်ကာ ညီညီခင်၏ခန္ဓာကိုယ်ကို တွန်းဖယ်ပစ်လိုက်၏။ </p>
	<p class="block_14">မြမောင်၏နှာခေါင်း ပါးစပ်တို့မှ သွေးများ ယိုစီးကျနေ၏။ မြမောင်သည် အံကို တင်းတင်းကြိတ်ထားရာမှ လဲကျသွားသော ညီညီခင့်ဆီသို့ ပြေးသွားအံ့ပြု၏။ ကိုကိုထွန်းက ကြားမှဝင်၍ ရပ်လိုက်သည်။ မြမောင်၏မိခင်သည် သားဖြစ်သူကို ဆွဲယူပွေ့ဖက် ငိုကြွေးနေ၏။ မြမောင်ကမူ အလျှံတောက်သော မျက်လုံးစုံဖြင့် စူးစိုက်ကြည့်နေ၏။ လက်သီးဆုပ်များကိုလည်း တင်းကျပ်စွာ ဆုပ်ထား၏။ သူသည် အလစ်ခံလိုက်ရသည့်အတွက် မကျေနပ်။ တနည်းအားဖြင့် ကျောင်းသားတယောက်နှင့် ရန်ဖြစ်ရာတွင် သူ အလျှော့ပေးရမည်ကို သိထားခြင်းအတွက်လည်း မကျေနပ်။ သို့သော် ဒေါသနှင့် မခံမရပ်နိုင်ခြင်းသည် သူ့ကို ဖိစီးနေ၏။ </p>
	<p class="block_14">“ခုလိုဖြစ်ရတာကို ကျွန်တော်တောင်းပန်ပါတယ်” </p>
	<p class="block_14">ကိုကိုထွန်းသည် ဝမ်းနည်းစိတ်မကောင်းခြင်း ပြင်းစွာဖြင့် တောင်းပန်စကား ဆိုခိုက်မှာပင် ညီညီခင်သည် ထလာပြီး </p>
	<p class="block_14">“ဘာတောင်းပန်စရာလိုသလဲ၊ ဈေးသည်မသားက လူပါးဝလို့” </p>
	<p class="block_14">“တော်စမ်း ညီညီ” </p>
	<p class="block_14">ကိုကိုထွန်းက သူ့ညီကို လက်ဖြင့် လှမ်းတားပြီး ပြော၏။ </p>
	<p class="block_14">“ဟေ့ကောင်၊ မင်းကို ကြောက်လို့ ထင်မနေနဲ့၊ ငါမလုပ်ချင်လို့” </p>
	<p class="block_14">မြမောင်က ဒေါသဖြင့် လှမ်းပြီးအော်လိုက်သည်။ </p>
	<p class="block_14">“ဟုတ်ပါတယ်၊ ငါနားလည်ပါတယ်” </p>
	<p class="block_14">ကိုကိုထွန်း စကားနှင့် တပြိုင်တည်းလိုလိုမှာပင် </p>
	<p class="block_14">“သား ဘာမှမလုပ်ရဘူးလို့ အမေပြောထားတာပဲ သားရယ်၊ ဒီကိစ္စမျိုးမှာ ဆရာကြီး ရှိသားပဲ” </p>
	<p class="block_14">မြမောင်၏ မိခင်ဖြစ်သူက သားကို နှစ်သိမ့်စကားဆို၏ </p>
	<p class="block_14">“ဘာလဲ၊ ဘာလဲ၊ ခင်ဗျားကပါ ဆရာကြီးတိုင်ချင်လို့လား၊ သွားတိုင်ချေ၊ အလကား ဈေးသည် အစုတ်အနုပ်တွေ” </p>
	<p class="block_14">“တော်စမ်း ညီညီ၊ မင်း ဘာမှဝင်မပြောနဲ့၊ လူကြီးကို ဒီလိုမပြောရဘူးဆိုတာ ညီညီ မသိဘူးလား” </p>
	<p class="block_14">“အောင်မယ်၊ ကိုကိုကပါ ဈေးသည်တွေဘက်က ပါချင်တယ်ပေါ့လေ၊ ပါပေါ့၊ ညီညီ ဂရုမစိုက်ပေါင်” </p>
	<p class="block_14">ညီညီခင်သည် ပြောပြောဆိုဆိုပင် ထိုနေရာမှ ထွက်ခွာသွား၏။ နောက်ဆုံးတော့လည်း ဤပြဿနာကို ကိုကိုထွန်းက လူကြီးလုပ်၍ ဖြေရှင်းရ၏။ </p>
	<p class="block_14">ဈေးသည်သားအမိအဖို့တော့လည်း ဤအခြေအနေမျိုးတွင် ဆရာကြီးဖြစ်သူမှအပ အားထားစရာမမြင်။ သို့ဖြင့် ထိုပြဿနာသည် ဆရာကြီးရှေ့သို့ ရောက်ရလေသည်။ ဆရာကြီး အနေနှင့်တော့လည်း ဤအရေးအခင်းတွင် ဈေးသည်သားအမိဘက်မှ တခြား ကျောင်းသူ ကျောင်းသားများနှင့်တကွ ကိုကိုထွန်းကိုယ်တိုင် ပါဝင်သည် မှန်စေကာမူ ညီညီခင့်ကို ကြိမ်သုံးချက်မျှ ခပ်ဖွဖွရိုက်၍ ပြစ်ဒဏ်ပေးခြင်းထက် ကြီးမားသောအပြစ် မပေးသင့်ဟု ယူဆပြီး ဖြစ်၏။ နယ်ပိုင်မင်း၏ သားတယောက်နှင့် ဈေးသည်တယောက်၏သားတို့ ပြဿနာကို ဆရာကြီး ထိရောက်စွာ အရေးယူနိုင်ခြင်း မရှိ။ </p>
	<p class="block_14">ဈေးသည်သားအမိမှာကား မိမိတို့ကို အနိုင့်ထက်ပြုကျင့်ခဲ့သော ကလေးသည် မည်သူမည်ဝါ ဟူ၍ သိကြသည် မဟုတ်ပေ။ </p>
	<p class="block_14">ဒါကို ကိုကိုထွန်း နားလည်သည်။ ထို့ကြောင့်လည်း ကိုကိုထွန်းက ဤပြဿနာကို အိမ်သို့ အထိ ဆောင်ယူသင့်သည်ဟု ယူဆ၏။ ဖေဖေသည် ဤပြဿနာကို တရားသဖြင့် ဖြေရှင်းသင့်သည် ဟုလည်း ယူဆ၏။ </p>
	<p class="block_14">ဈေးသည် အဒေါ်ကြီးသည် ထိုသူငယ်၏ ကြင်နာသနားတတ်ခြင်းကို ကျေးဇူးတင် ဝမ်းမြောက်ရ၏။ ထို့ကြောင့်လည်း ညနေကျောင်းဆင်းသောအခါ မြမောင်ကို ထိုသူငယ်နှင့်အတူ သူငယ်၏မိဘများထံသို့ ထည့်လိုက်မိလေသည်။ မြမောင် ထွက်ခွာသွားမှပင် မိမိသည် မည်မျှကြီးမားသောအပြစ်ကို ကျူးလွန်ခဲ့ပြီ ဖြစ်ကြောင်း အသုပ်စုံသည် အေးငြိမ်းသိရှိရလေသည်။ </p>
	<p class="block_14">အစကတော့လည်း အေးငြိမ်းသည် မိမိ၏သား မြမောင်နှင့် ရန်ဖြစ်ရသူကို လုံးဝမသိခဲ့။ ထိုကလေးတို့မှာ ငွေကြေးရှိသူ သို့မဟုတ် သြဇာအာဏာရှိသူများ၏ သားသမီးများ ဖြစ်ကြသည်ဟု သာမန်အားဖြင့် မှတ်ယူခဲ့သည်။ ကျောင်းဆင်း၍ မြမောင်ကို ကိုကိုထွန်းနှင့် ထည့်လိုက်ပြီးခါမှပင် ဤကလေးများမှာ မိမိအစ်ကိုကြီး နယ်ပိုင်ဦးထွန်းတင်၏ သားသမီးများဖြစ်မှန်း သိရလေတော့သည်။ သို့သော် အေးငြိမ်း ဘာမျှမတတ်နိုင်တော့ပေ။ </p>
	<p class="block_14">ညီညီခင့်အဖို့တော့လည်း နေ့လယ်ကတည်းကပင် ကိုကိုထွန်းကို မကျေနပ်။ ယခုအခါ ကိုကိုထွန်းသည် မြမောင်လို အစုတ်ပလုပ် ကလေးတယောက်ကို မိမိတို့ ကားပေါ်သို့တင်၍ ခေါ်ဆောင်လာခဲ့ရုံမက ဤပြဿနာကို အိမ်သို့အထိ ဆောင်ယူလာခဲ့ခြင်းအတွက် သူ ကိုကိုထွန်းကို ပို၍ မကျေမနပ်ဖြစ်ရ၏။ </p>
	<p class="block_14">မည်သို့ဖြစ်စေ မိမိဆောင်ရွက်ပြုမူခဲ့သည်တို့သည် နည်းလမ်းကျသည် မှန်ကန်သည်ဟု ညီညီခင် ယူဆပြီးဖြစ်သည်။ အကယ်၍ မိမိဘက်က ကျူးလွန်ရာ ရောက်သည် မှန်စေဦး။ မိဘများရှေ့တွင် ဤကဲ့သို့သော ဈေးသည်မတဦးနှင့် မိမိတို့ပြဿနာကို ဖြေရှင်းရာ၌ မိမိဘက်ကသာ အနိုင်ရမည်ဟုလည်း နားလည်ထားပြီးဖြစ်သည်။ နောက်ဆုံး ဖေဖေကိုယ်တိုင် ကိုကိုထွန်းက လွန်လွန်းသဖြင့် မိမိအား အပြစ်ဆိုစေကာမူ မေမေသည် မိမိဘက်မှ အခိုင်အမာ ကာကွယ် ပြောဆိုလိမ့်မည်ဟု အတပ်အစွဲ ယုံကြည်ထားပြီးဖြစ်၏။ ထို့ကြောင့် ညီညီခင်သည် မကျေနပ် သည်ထက် ပို၍ မည်သို့မျှ တုန်လှုပ်ခြင်းမရှိ။ </p>
	<p class="block_14">နုငယ်ငယ်အနေနှင့်တော့လည်း ဤပြဿနာမှာ မိမိအစပြုခဲ့သည် ဖြစ်သောကြောင့် အလိုလိုပင် ဝမ်းနည်းကြောက်လန့်နေရသည်။ မိဘတို့၏ အပြစ်တင် ပြောဆို ကြိမ်းမောင်းခြင်း ခံရစေဦး၊ မိမိကိုသာလျှင် အဓိကတရားခံအဖြစ် ပြစ်တင် ပြောဆိုလာကြမည်ဟု တွေးပြီး ပို၍ စိတ်တုန်လှုပ်ရ၏။ အထူးသဖြင့် မေမေနှင့် ရင်ဆိုင်ရမည်ကို ငယ်ငယ် ကြောက်သည်။ </p>
	<p class="block_14">ကိုကိုထွန်းသည် ညီနှင့် ညီမဖြစ်သူတို့၏ အခြေအနေကို အားလုံးနားလည်ပြီး ဖြစ်၏။ မိဘများ မည်သို့ အဆုံးအဖြတ် ပေးမည်ကိုလည်း ကြိုတင်မှန်းဆထားပြီး ဖြစ်၏။ မည်သို့ဖြစ်စေ၊ မြမောင်၏အင်္ကျီတထည် စုတ်ပြဲရခြင်း၊ ပန်းကန်ပြားကွဲ ရခြင်း၊ အနာဒဏ်ရာရခြင်းတို့အတွက် မြမောင်အား ထိုက်သင့်သော လျော်ကြေးငွေ ပေးသင့်သည်။ ညီညီခင်အားလည်း ထိုက်သင့်သော အပြစ်ပေးရမည်ဟု ယူဆ၏။ ဤသို့ဖြင့် မြမောင် ကျေနပ်မှု ရစေချင်သည်။ </p>
	<p class="block_14">မော်တော်ကား အိမ်ဝသို့ရောက်သည်နှင့် ညီညီခင်သည် လျင်မြန်သောအဟုန်ဖြင့် ကားပေါ်မှဆင်းပြီး မိဘများဆီသို့ရောက်၏။ ပထမ မြမောင်ကို အပြစ်တင်သည်။ ဒုတိယ နုငယ်ငယ်။ တတိယ ကိုကိုထွန်းတို့သည် အစီအစဉ်လိုက် အပြစ်တင်သင့်သူများဟု သူ ယူဆ၏။ </p>
	<p class="block_14">ထို့ကြောင့်ပင် ကိုကိုထွန်းတို့ ကားပေါ်မှ ဆင်းလာသည်နှင့် ဖေဖေသည် အိမ်ရှေ့ ဧည့်ခန်းကုလားထိုင်မှာ ရောက်နှင့်ပြီးဖြစ်၏။ ညီညီခင် ပြောသွားသည်တို့မှာ လုံးစေ့ပတ်စေ့မဟုတ်။ လုံးစေ့ပတ်စေ့ကိုလည်း ဦးထွန်းတင် နားမလည်။ သူသိရသည်မှာ ညီညီခင် ပြောထားသမျှသာ ဖြစ်၏။ </p>
	<p class="block_14">ထို့ကြောင့် ကိုကိုထွန်းက အဖြစ်အပျက် အလုံးစုံကို ပြောပြပြီးသည်နှင့် တပြိုင်နက် </p>
	<p class="block_14">“ဒီကိစ္စနဲ့ပတ်သက်ပြီး ဆရာကြီးက ညီညီကို ထိုက်သင့်တဲ့အပြစ် ပေးလိုက်ပြီ မဟုတ်လား ကိုထွန်း” </p>
	<p class="block_14">“ဆရာကြီးကလည်း အဖေ့မျက်နှာနဲ့ ကြောင့် အပြစ်ကြီးကြီးပေးတာမှ မဟုတ်တာ” </p>
	<p class="block_14">ကိုကိုထွန်းသည် တရားသူကြီးရှေ့တွင် အမှုလျှောက်လဲနေသော ဝတ်လုံတော်ရတဦးကဲ့သို့ အေးဆေးတည်ငြိမ်သောအသံဖြင့် ပြောလိုက်၏။ </p>
	<p class="block_14">သည်လိုအပြောကို ဦးထွန်းတင် သဘောမကျ။ နံရံတွင်မှီရပ်လျက် မျက်လွှာချထားသော မြမောင်ကိုသာ တချက်တချက် စူးစိုက်ကြည့်မိ၏။ </p>
	<p class="block_14">“ဒီစကားမျိုး သားပါးစပ်က ပြောလာတဲ့အတွက် ဖေဖေ စိတ်မကောင်းဘူး။ ဘာပဲဖြစ်ဖြစ် ဖေဖေ့သားသမီးတွေမှာ အပြစ်ရှိရင် တခြား ကျောင်းသားကျောင်းသူတွေနဲ့ တထပ်တည်း အပြစ်ပေးပါလို့ ဖေဖေ ဆရာကြီးကို ပြောထားတယ်” </p>
	<p class="block_14">ကိုကိုထွန်းသည် ဖခင်၏စကားကို ကောင်းစွာ သဘောမတူနိုင်ပေ။ သို့သော် ဖခင်နှင့် ဆက်လက် အငြင်းမပွားလို။ </p>
	<p class="block_14">“ဒါပေမဲ့ သူ့မှာ အင်္ကျီကိုလည်း ဆုတ်ပြီး အဖြဲခံရတယ်၊ ပန်းကန်လည်း အခွဲခံရတယ်၊ ညီညီခင် မတရားဖိနှိပ် ပြောဆိုတာအပြင် အထိုးအကြိတ်လည်း ခံရသေးတယ်၊ ဒီအတွက် ဆရာပေးတဲ့အပြစ်အပြင် ညီညီခင်ဟာ ဖေဖေပေးတဲ့အပြစ်ကိုလည်း ခံသင့်တယ်၊ သူ့ကိုလည်း ထိုက်သင့်တဲ့ လျော်ကြေး ပေးသင့်တယ်” </p>
	<p class="block_14">ကိုကိုထွန်း စကားစကတည်းကပင် ညီညီခင်သည် ကိုကိုထွန်းကို မကျေနပ်ကြည့်ဖြင့် ကြည့်နေမိ၏။ </p>
	<p class="block_14">နုငယ်ငယ်သည် အိပ်ခန်းထဲမှ ထွက်မလာတော့ပေ။ </p>
	<p class="block_14">ဒေါ်နုနုခင်သည်လည်း သားဖြစ်သူ ကိုကိုထွန်း ယခုကဲ့သို့ပြောဆိုလာခြင်းကို လုံးဝမကျေနပ်။ </p>
	<p class="block_14">ဦးထွန်းတင်သည် အိမ်ရှေ့တံခါးမကို အာရုံဖြင့် ဖြတ်သန်းကာ အဝေးသို့ တွေဝေ ငေးစိုက်နေ၏။ ကိုကိုထွန်း ပြောလာသော စကားများသည် ဦးထွန်းတင်၏ အတွေးကို ပိုမိုရှုပ်ထွေးလာစေ၏။ သည်တော့ သားကြီး ကိုကိုထွန်းကို ပို၍ မကျေမနပ် ဖြစ်ရလေသည်။ သို့သော် ကိုကိုထွန်း ပြောဆိုလာသော စကားများမှာပင် မိမိဧည့်ခန်းတွင်းသို့ ရောက်ရှိနေသော ဒုံရင်းရွာမှ အေးငြိမ်း၏သား မြမောင်ဟု သိရသည်မှစ၍ ဦးထွန်းတင်သည် ကိုကိုထွန်းနှင့် ဖက်ပြိုင်ပြောဆိုခြင်း မပြုလိုတော့ပေ။ ကိုကိုထွန်း ပြောလာသည့်အတွက် မြမောင်အား ထိုက်သင့်သော လျော်ကြေးကို ပေး၍ ကျေအေးစေရ၏။ </p>
	<p class="block_14">သို့ဖြင့် မြမောင်ကိစ္စမှာ မိမိတို့မိသားစုအတွင်း၌ မကျေနပ်ခြင်း၊ မခံမရပ်နိုင်ခြင်းတို့ဖြင့် ပြီးမြောက်ခဲ့ရလေ၏။ </p>
	<p class="block_14">သို့သော် ဦးထွန်းတင်အဖို့ကား မပြေနိုင်၊ မပြီးနိုင်၊ မပျောက်နိုင်။ သည်ညမှာလည်း ယခင်အခါ ညတညမှာကဲ့သို့ ဤအိမ်သည် စောစောစီးစီး အိပ်မောကျခဲ့လေသည်။ </p>
	<p class="block_14">သည်တော့ အေးငြိမ်းသည် ဦးထွန်းတင်ထံသို့ ရောက်လာခဲ့ပြန်၏။ ယခုတကြိမ် အေးငြိမ်း ရောက်လာခဲ့ရသော နေရာသည်ကား အစ်ကိုကြီး၏ အတွေးအာရုံမည်သော နေရာတည်း။ </p>
	<p class="block_6" id="calibre_link-65">◾ </p>
</div>

<div class="calibre" id="calibre_link-10">
<h1 class="block_12" id="calibre_link-66">| ၆ |</h1>
	<p class="block_13">&nbsp;</p>
	<p class="block_14">သို့သော် အေးငြိမ်းသည် ယခုတကြိမ်တွင် တယောက်တည်း လာသည်မဟုတ်။ မမကေသီကိုပါ အပါခေါ်ခဲ့ပြန်ချေသည်။ </p>
	<p class="block_14">စင်စစ် အေးငြိမ်းသည် သူ့အတွက် သာယာခြင်း၊ ကြည်နူးခြင်းတို့ကို ဖန်တီးနိုင်စွမ်းခဲ့၏။ ထိုနောက် လွမ်းဆွတ်ခြင်း၊ သနားခြင်းတို့ကိုလည်း ဖြစ်စေခဲ့၏။ အဆုံးတွင် ဥပေက္ခာတရားကို ကျင့်သုံးကာ ဗြဟ္မစိုရ်တရားပိုင်သူအဖြစ် မိမိကိုယ်ကိုလည်း အထင်ရောက်စေခဲ့၏။ ထိုအခါ အေးငြိမ်းကို သူသည် အဝေးသို့ နှင်ထုတ်နိုင်၏။ အေးငြိမ်းသည် ခေါင်းကို ငုံ့ထားလိမ့်မည်။ မျက်ရည် သွယ်သွယ်ကျလိမ့်မည်။ ရှိုက်သံ တအင့်အင့်ကို သင်း ချုပ်တည်းမည်။ ပြီးလျှင် အေးငြိမ်းသည် သူ့ရှေ့မှ အမြန်ဆုံး ထွက်ခွာသွားလိမ့်မည်။ တခါ အေးငြိမ်းကို ခေါ်ပြန်သည်ဆိုလျှင်လည်း ထိုအမျိုးသမီးသည် ငှက်ငယ်ကဲ့သို့ပင် အဟုန်လျင်စွာဖြင့် ပျံရောက်လာချေအံ့။ သူ့ရှေ့ရောက်လျှင် ခေါင်းကိုတော့ ငုံ့ထားမည်။ ရင်ထဲက တလှပ်လှပ် ခုန်နေလိမ့်မည်။ သင်းကို ပွေ့ဖက်မိလျှင် နူးညံ့သိမ်မွေ့သော ခန္ဓာကိုယ်သည် မသိမသာ တဆတ်ဆတ် တုန်ယင်လိမ့်မည်။ သည့်နောက်တော့ သင်းမှာ အင်ရော၊ အားရော၊ အသိရော၊ စိတ်ပါ ကင်းပျောက်သွားတတ်သည်။ ထို့ကြောင့် အေးငြိမ်းသည် မျက်စိအာရုံရှေ့တွင် ရောက်လာသည်ဖြစ်စေ၊ အတွေးအာရုံမှာပဲ ရောက်လာသည် ဖြစ်စေ၊ တုန်လှုပ်ရသည်မရှိ။ ထိတ်လန့်ရသည် မရှိ။ တခုသာ ပြောစရာရှိ၏။ အတွေးသို့ အေးငြိမ်းချည်းလာလျှင် မောရုံသာမောတတ်သည်။ </p>
	<p class="block_14">မမကေသီပါ လိုက်လာပြီဆိုသောအခါ တုန်လှုပ်ရလေပြီ။ အမှန်ဆိုရလျှင် မမကေသီကို သူချစ်သည်။ လေးစားသည်။ တွယ်တာသည်။ မမကေသီသည် သူ့အမိ၊ သူ့အဖ၊ သူ့သခင်၊ သူ့ဆရာမ၊ သူ့ဘဝကို ဖန်တီးသူ။ ဒေါသ မသင့်ပါမူ သူ၏ တဆူတည်းသော ဘုရားသခင်ဟု ဆိုရချိမ့်မည်။</p>
	<p class="block_14">မမကေသီသည် သူ့အတိတ်ကိုလည်း ဖန်တီး၏။ ပစ္စုပ္ပန်ကိုလည်း တည်ဆောက်၏။ အနာဂတ်ကိုလည်း ပိုင်ဆိုင်၏။ ယခုမူ မမကေသီသည် သူ ထွက်ပြေး တိမ်းရှောင်လာခဲ့သော အတိတ်ကို သူ့ထံသို့ တပါတည်း ခေါ်လာပြန်သည်။ </p>
	<p class="block_14">သည်မှာ ဖေဖေနှင့် မေမေတို့လည်း ပါလာ၏။ </p>
	<p class="block_14">ထွန်းတင်၏မေမေသည် မိုးကုတ်မြို့မှ ကျောက်တွင်းပိုင်ရှင်၏ သမီးချောတဦးဖြစ်ခဲ့သည်။ ဖေဖေသည် သာမန်ကျောက်တွင်းတူးသမားမျှသာ ဖြစ်၏။ သို့သော် ဖေဖေသည် ရိုးသားခြင်း၊ ကြိုးစားခြင်းနှင့်အတူ မေမေ၏ မေတ္တာကို ပိုင်ဆိုင်ခဲ့လေသည်။ </p>
	<p class="block_14">မေမေနှင့် ဖေဖေတို့၏ဘဝသာလျှင် ခြားနားသည် မဟုတ်။ စိတ်ထားချင်းလည်း ခြားနားသည်။ ဖေဖေ့စိတ်က ပျော့သည်။ သိမ်ငယ်သည်။ မေမေ့စိတ်က ထန်သည်။ တက်ကြွသည်။ ထိုကြောင့် မေမေသည် ဖေဖေ့လိုလူမျိုးကို ချစ်ကြိုက်ခဲ့ရသည်အတွက် တစိုးတစိကလေးမျှ တုန်လှုပ်ခြင်း မရှိခဲ့ပေ။ ကြားလေသွေးရုံမျှနှင့် တကမ္ဘာဝေးသည်ဟု မေမေ ထင်မှတ်လာသည်နှင့် ဖေဖေနှင့်အတူ ပေါင်းသင်း နေထိုင်ဖို့ ဆုံးဖြတ်ခဲ့သည်။ မေမေ့မိဘများအနေနှင့်တော့လည်း မိမိတို့၏ သမီးချောကို ကျောက်တွင်းတူးသမားနှင့် သဘောမတူနိုင်သည်မှာ ဆန်းပြားလှသည် မဟုတ်ပေ။ သို့သော် မေမေသည် မိုးကုတ်တမြို့လုံး ပြောစမှတ်ပြု၍ ကျန်ရစ်ခဲ့အောင် ထူးခြားသော အပြုအမူများကို ဆက်တိုက် ပြုလုပ်ဆောင်ရွက်လေတော့သည်။ </p>
	<p class="block_14">ပထမ ဖေဖေနေသောအိမ်သို့ ရောက်လာကာ ဖေဖေနှင့်အတူ ပေါင်းသင်းနေထိုင်သည်။ မိဘများက ဂတ်တိုင်ပြီး အမှုဖွင့်သောအခါ မိမိသဘောနှင့်မိမိ ပေါင်းသင်းနေထိုင်သည်။ မိမိမှာ လင်ယူသားမွေးနိုင်သော အသက်အရွယ်ရောက်ပြီဟု ဇာတာခွင်ပြကာ ချေပသည်။ သည်မျှနှင့် မနေသေး။ အဘိုးအဘွားလက်ထက်ကတည်းက ပိုင်ခဲ့သော ပစ္စည်းရတနာများအနက် မိမိအတွက် သတ်မှတ်ထားခဲ့ပြီး ကျောက်မျက်ရတနာများကို မိဘများမှတဆင့် ရသင့်သည်ဟု ရှေ့နေနှင့် အရေးဆိုခဲ့သည်။ မိုးကုတ်တွင် သမီးက မိဘကို တရားခွင်၌ ရင်ဆိုင်စေသော အမွေမှုတခု အထင်အရှား ဖြစ်ခဲ့ရလေသည်။ အဆုံးကျတော့လည်း မိဘများမှာ အမှုကို အရှည်အကြာ ရင်ဆိုင်ခြင်းငှာ မျက်နှာပြမဝံ့သည်နှင့် အဘိုးအဘွားလက်ထက်က ရတနာ တချို့တဝက်ကို သမီးလက်သို့ အပ်ခဲ့ကြရသော ဟူ၏။ </p>
	<p class="block_14">သည်နောက်တော့လည်း မေမေကပင် ဦးဆောင်ကာ ဖေဖေနှင့်အတူ မန္တလေးသို့ ဆင်းခဲ့ကြသည်။ မန္တလေးတွင် သူ ကျွမ်းကျင်သော ကျောက်မျက်ရတနာ အရောင်းအဝယ်လုပ်သည်။ ဖေဖေဆိုသည်ကား မေမေထားရာနေ၍ စေရာသွားရသူမျှသာ ဖြစ်လေသည်။ သည်မှာပင် မမကေသီနှင့် ထွန်းတင်ကို မွေးသည်။ ထွန်းတင် ရှစ်နှစ်၊ မမကေသီ ၁၃ နှစ်သမီးမှာ မေမေသည် မန္တလေးမှာ မပျော်ပိုက်။ မိုးကုတ်မှ အမျိုးတွေနှင့် သည်သား သည်သမီးတွေ အဆက်အစပ် ဖြစ်လာမည်ကို မလိုလားဟု ဆိုသည်။ ထို့ကြောင့် ရန်ကုန်သို့ ဆင်းခဲ့ပြန်လေသည်။ </p>
	<p class="block_14">ရန်ကုန်ရောက်တော့ မိုးကုတ်နှင့် ဆက်ဆံရမည့် ကျောက်ကုန်သည်အလုပ်ကို မလုပ်လိုတော့ဆိုကာ ရွှေတောင်တန်းဘက်မှာ ပွဲရုံထောင်သည်။ မေမေ့စီးပွားရေးလုပ်ငန်းမှာ ကျဆင်းသည်ဟူ၍ မရှိ။ သို့သော် မေမေ့အိမ်ထောင်ရေးမှာကား စိတ်မချမ်းမြေ့ဖွယ်ရာကို ရင်ဆိုင်ရလေတော့သည်။ </p>
	<p class="block_14">ရန်ကုန်ရောက်ပြီး နှစ်နှစ်အကြာမှာ ဖေဖေ ဆုံးသည်။ သည်အခါကစ၍ မေမေ့ဘဝမှာ ပျော်မွေ့ခြင်း ကင်းခဲ့သည်ဟု ဆိုရမည်။ သို့သော် သည်သား သည်သမီးအတွက်ဟူသော စိတ်ကိုကား မေမေ တင်းထားခဲ့သေး၏။ </p>
	<p class="block_14">ထွန်းတင် ၁၀ တန်းရောက်သောနှစ်၊ မမကေသီ ဆရာဖြစ်သင် ရောက်သောနှစ်မှာ မေမေ မကျန်းမမာဖြစ်သည်။ ဖေဖေ့ကို ကရုဏာပိုသော၊ အမြတ်နိုးပိုသော မေမေ့အဖို့တော့လည်း ဖေဖေ မရှိကတည်းကပင် အပြုံးအရယ် လျော့နည်းခဲ့ရာမှ သားသမီးအတွက် တင်းထားသော စိတ်ဓာတ်သည် လျော့ပြေစပြုလာခဲ့သည်ဟု ထင်ရ၏။ </p>
	<p class="block_14">မေမေ မမာမကျန်း ဖြစ်သည်ဆိုသောအချိန်တွင် ကိုခင်မောင်ညိုသည် အိမ်သို့ စတင် ရောက်ရှိလာခဲ့သည်ဟု ထွန်းတင် အမှတ်ထားခဲ့၏။ </p>
	<p class="block_14">အစကတော့လည်း ထွန်းတင်သည် မမကေသီကို အကြောင်းပြုကာ ဤအိမ်သို့ ရောက်ရှိလာသော လူစိမ်းတယောက်နှင့်ပတ်သက်၍ မည်သို့မျှ နားလည်နိုင်ခြင်း မရှိခဲ့ပေ။ သို့ပေမဲ့ မမကေသီကိုယ်တိုင်က အရေးပေးလွန်းသည့်အဖြစ်ကို မြင်ရဖန်များသော် ထိုလူစိမ်းကို အမှန်ပင် မရှုဆိတ်ချင်။ နောက်တော့လည်း ထိုလူစိမ်းနှင့်ပတ်သက်၍ မမကေသီ အရေးပေးလွန်းသကဲ့သို့ မေမေကိုယ်တိုင် အလေးအမြတ် ပြုလာသည်နှင့်အတူ ထွန်းတင်ကိုယ်တိုင် ထိုလူစိမ်းအား မမကေသီ၏ ချစ်သူအဖြစ် ကြည်ဖြူခဲ့ရလေတော့သည်။ သည်ကတည်းကပင် ထွန်းတင်သည် မမကေသီ၏ဆန္ဒကို လွန်ဆန်နိုင်ခြင်း မရှိပါတကားဟု တွေးတောနိုင်ဖွယ်ရာ ရှိလေသည်။ </p>
	<p class="block_14">ကိုခင်မောင်ညို ဘိလပ်သွားရမည် ဆိုသောအခါ ထွန်းတင်သည် ကိုခင်မောင်ညို့ကို အထင်တကြီး လေးစားလာခဲ့ရသည်။ စင်စစ်တော့လည်း ငွေကြေး ကြွယ်ဝချမ်းသာခြင်း၊ ဂုဏ်သတင်း ကျော်စော ထင်ရှားခြင်းဟူသော မျိုးရိုးမှ ပေါက်ဖွားလာခဲ့ပြီး မကြာမီ ဘိလပ်သို့ ပညာသင်သွားရမည့် လူတယောက်ကို ထွန်းတင် ဆွေမျိုးတော်စပ်ရမည့်အတွက် အတွင်းစိတ်မှ နေပြီး ကျေနပ်တတ်ခဲ့လေပြီ။ </p>
	<p class="block_14">သို့သော် အခြေအနေများသည် ရုတ်တရက် ပြောင်းလဲလာကြပြန်သည်။ လွန်ခဲ့သော အချိန်များကမူ မေမေသည် မမကေသီ စာမေးပွဲ အောင်မြင်သည်ကိုလည်းကောင်း၊ မမကေသီနှင့် ကိုခင်မောင်ညိုတို့ လက်ထပ်ကြသည်ကိုလည်းကောင်း၊ နောက်ဆုံး စိတ်ကြည်နူးဖွယ်ရာများအဖြစ် မြင်တွေ့သွားပေလိမ့်ဦးမည်ဟု ယူဆခဲ့ကြ၏။ သို့သော် မေမေသည် ကိုခင်မောင်ညိုနှင့် ပတ်သက်သည့် ရှေ့ရေးကို ကြိုတင် သိမြင်ထားခြင်း ရှိလေသလား မဆိုနိုင်ပေ။ မမကေသီ ဆရာဖြစ်သင် စာမေးပွဲ အောင်မြင်ပြီးသည့်နောက် လပိုင်းမျှ မကြာမြင့်မီမှာ ကွယ်လွန်ခဲ့လေတော့ သည်။ သည်အချိန်မှာ ကိုခင်မောင်ညို ဘိလပ်မှ ပြန်မလာသေးပေ။ </p>
	<p class="block_14">သည်နောက်တွင်လည်း ကိုခင်မောင်ညိုသည် ဘိလပ်မှ ပြန်လာခြင်း မရှိတော့ပေ။</p>
	<p class="block_14">မေမေကွယ်လွန်စဉ်က မမကေသီသည် မျက်ရည်သွယ်ကျ ငိုယိုခဲ့ရသည်။ မေမေ့ကို သင်္ဂြိုဟ်ပြီးစီးသည့်နောက် မကြာမီပင် ကိုခင်မောင်ညို ဘိလပ်တွင် ကွယ်လွန်ရှာပြီဟူသော သတင်းကို ကြားသောအခါ မမကေသီငိုသည်ကို ထွန်းတင် မမြင်ရတော့ပေ။ မမကေသီသည် ကွယ်ရာမှာ ကျိတ်၍ ငိုချင်ငိုပေမည်။ သို့သော် ထွန်းတင်ရှေ့တွင်ကား အံကိုသာ တင်းတင်းကြိတ်ထားဟန် ရှိချေ၏။ </p>
	<p class="block_14">သည်တော့ မေမေ၏ တက်ကြွခြင်း၊ ပြင်းထန်ခြင်းတို့သည် မေမေ သေဆုံးခဲ့ပြီ ဖြစ်သည့်တိုင်အောင် ပျောက်ကွယ်ခြင်း မရှိဘဲ မမကေသီထံတွင် ဆက်လက် ရှင်သန်ခဲ့ရသည်ဟု ဆိုရပေမည်။ </p>
	<p class="block_14">စင်စစ် မိုးကုတ်တွင် ကျန်ခဲ့သော ဆွေမျိုးများနှင့် ပတ်သက်၍ကား ထွန်းတင်သည် ကောင်းမွန်စွာ သိကျွမ်းခြင်းမရှိ။ ထိုသူများနှင့်ပတ်သက်၍လည်း ဘာမျှ ပြည့်ပြည့်စုံစုံ သိနားလည်ခြင်း မရှိပေ။ သို့သော် မေမေတို့ မန္တလေးမှာရှိစဉ်ကပင် မေမေ့ဘက်က ဆွေမျိုးများသည် မမကေသီတို့ မောင်နှမကို အကြောင်းပြုကာ ပြန်လည်ဆက်ဆံခြင်းပြုဖို့ ကြိုးစားခဲ့ကြဖူးသည်ဆို၏။ သို့သော် မေမေသည် ဆွေမျိုးအားလုံးကို အဆက်ဖြတ်ခဲ့၏။ ယခုမူ မေမေ သေဆုံးပြီးနောက် မကြာမီမှာပင် မိုးကုတ်မှ ဆွေမျိုးများသည် မမကေသီတို့ မောင်နှမ၏ရှေ့ရေးအတွက် မိမိတို့မှာ တာဝန်ရှိသည်ဆိုကာ ရောက်လာကြပြန်၏။ သူတို့အနေနှင့်တော့လည်း သည်မိဘမဲ့ မောင်နှမကို အုပ်ထိန်းပြုစုရမည့်တာဝန်ကို သိနားလည်စွာဖြင့် ရောက်လာကြခြင်း ဖြစ်လေသည်။ သည်ကိစ္စမှာ ထွန်းတင် ဘာမျှပြော၍တတ်ခဲ့သည်မဟုတ်။ မမကေသီကမူ ခေါင်းကိုသာ တွင်တွင်ခါခဲ့လေတော့ သည်။ မေမေ နာကြည်းသောဆွေမျိုးတွေကို မေမေ့နည်းတူ မမကေသီ နာကြည်းခဲ့ပြီ ဆိုရမည်။ သည်တော့ ထွန်းတင်လည်း မမကေသီလိုပင် ဆွေမျိုးကို ပစ်ပယ်တတ်ခဲ့၏။ ဆွေမျိုးများမှာမူ မအေတူသမီးဟု မှတ်ချက်ချပြီး ပြန်ကြရလေသည်။ </p>
	<p class="block_14">သည်အခါကစ၍ မမကေသီသာလျှင် ထွန်းတင်၏အမေ၊ ထွန်းတင်၏အဖေ ဖြစ်လာခဲ့လေသတည်း။ </p>
	<p class="block_14">“မမဘဝဟာ အားလုံး ဆုံးရှုံးခဲ့ရပြီ ငါ့မောင်။ အခုဆိုရင် မမဘဝနဲ့ပတ်သက်လို့ ငါ့မောင်တယောက်ပဲ ကျန်တော့တယ်။ ဒါဟာ မမရဲ့ နောက်ဆုံး မျှော်လင့်ချက်၊ နောက်ဆုံး အားထားရာပဲ။ ဒီမှာ ငါ့မောင်။ လူဆိုတာ ယုံကြည်ချက် ရှိရတယ်။ ယုံကြည်ချက်နဲ့ပတ်သက်ပြီး အစွဲအလမ်း ကြီးရတယ်။ စိတ်ဓာတ် ပြင်းထန်ရတယ်။ မေမေ့ဘဝကို ပြန်စဉ်းစားကြည့် ငါ့မောင်။ မေမေဟာ ဖေဖေ့အတွက် ငါ့မောင်နဲ့ မမတို့အတွက် ဘယ်လောက်အထိ စွန့်လွှတ်ခဲ့ရတယ်။ ဘယ်လောက်အထိ စွမ်းဆောင်ခဲ့ရတယ်ဆိုတာတွေကို ဘယ်တော့မှ မမေ့နဲ့။ မမလည်း အဲဒီလို ဆောင်ရွက်ရလိမ့်မယ်။ ကဲ ဒီတော့ မမဟာ ဘယ်သူ့အတွက် ဆောင်ရွက်ရမှာလဲ။ မမဘဝမှာ မေမေကလွဲရင် ဘယ်သူရှိသလဲ။ ငါ့မောင် သိရဲ့လား” </p>
	<p class="block_14">မမကေသီ၏ စကားလုံးတွေသည် ရင်တွင်းဝေဒနာက လျှံကျလာသည် ဆိုခြင်းကိုကား ထွန်းတင် နားလည်၏။ သို့သော် မမ မျှော်လင့်အားထားရသူကိုကား ထွန်းတင် ချက်ချင်း စဉ်းစားမရနိုင်ခဲ့။ </p>
	<p class="block_14">“အခု သူလည်း မရှိတော့ဘူး။ ဒါပေမဲ့ မမမျက်စိအာရုံထဲမှာ မမရဲ့စိတ်အာရုံထဲမှာ သူပျောက်မသွားသေးဘူး။ ဟုတ်တယ် ငါ့မောင်။ ကိုခင်မောင်ညိုဟာ မမဘဝမှာ လုံးဝ မသေဆုံးသေးဘူး။ မမအဖို့ နောက်ဆုံးမျှော်လင့်ချက်က ကျန်နေသေးတယ်။ ဒီမှာ ငါ့မောင်၊ မမဟာ ကိုခင်မောင်ညိုလို လူတယောက်ကို လင်သားအဖြစ် မပေါင်းသင်းရပေမဲ့ မောင်အရင်းအချာ တယောက်လို တွယ်တာရအောင်တော့ မမကြိုးစားမယ်။ ဒါကို ငါ့မောင် နားလည်ရဲ့လား။ မမဘဝဟာ ဘယ်သူ့အတွက်ဆိုတာ ငါ့မောင်သိရဲ့လား။ မမဘဝရဲ့ နောက်ဆုံးမျှော်လင့်ချက်ဟာ ဘယ်သူလဲဆိုတာကိုရော ငါ့မောင် သိပြီလား” </p>
	<p class="block_14">ဤသို့ဖြင့် မမကေသီသည် ပထမဆုံး မေမေတည်ဆောက်ခဲ့သော ပွဲရုံကို ဖျက်သိမ်းသည်။ အင်းလျားလမ်းဘက်တွင် အိမ်တလုံး ဝယ်ယူလိုက်၏။ သူကိုယ်တိုင်ကား ခရစ်ယာန်ဘာသာဝင် တဦးအဖြစ် ခံယူလိုက်ပြီး မကြာမီပင် သာသနာပြုကျောင်းတကျောင်းတွင် ကျောင်းဆရာမအဖြစ် ဝင်ရောက်အမှုထမ်းလေတော့သည်။ သည်အချိန်အထိ မမကေသီ မည်သည့်ရည်ရွယ်ချက်ဖြင့် ဤသို့ ဆောင်ရွက်ခဲ့သည်ကို ထွန်းတင် နားမလည်ခဲ့သေး။ </p>
	<p class="block_14">ထွန်းတင် ဘီအေအောင်တော့မှပင် မမကေသီသည် မည်သည့် ရည်ရွယ်ချက်ဖြင့် မည်သို့လုပ်ကိုင်ခဲ့သည်ကို နားလည်လာရ၏။ မမကေသီ၏ ဆောင်ရွက်ချက်ဖြင့် ထွန်းတင် အိုင်စီအက်စ် စာမေးပွဲ ဝင်ရောက်ဖြေဆိုခွင့်၊ ဘိလပ်သွားခွင့်တို့ကို ရရှိခဲ့လေသည်။ </p>
	<p class="block_14">မမကေသီသည် ထွန်းတင်၏ဘဝကို ဖန်တီးသူအဖြစ် ဤမျှနှင့် ပြီးပြည့်စုံခြင်းသို့ မရောက်သေးပေ။ </p>
	<p class="block_14">ထိုကြောင့်ပင် ထွန်းတင်သည် အင်္ဂလန်မှ ပြန်လာသောနေ့က သင်္ဘောဆိပ်တွင် မမကေသီနှင့်အတူ နုနုခင်ပါ လာရောက်ကြိုဆိုသည်ကို တွေ့ရသောအခါ ထူးခြား တုန်လှုပ်ခြင်း မဖြစ်ရတော့ပေ။ </p>
	<p class="block_14">မမကေသီအဖို့တော့လည်း ထွန်းတင် အင်္ဂလန်မှာ ရှိစဉ်ကတည်းကပင် ထွန်းတင်အတွက် ဇနီးလောင်း ရှာခဲ့ပြီးဖြစ်၏။ ထွန်းတင်လို အိုင်စီအက်စ်တယောက်အတွက် ဇနီးလောင်း ဆိုသည်မှာလည်း စင်စစ် ပင်ပန်းကြီးစွာ ရှာဖွေရသည်ကား မဟုတ်ပေ။ စိတ်တိုင်းမကျနိုင်ပါမူ ထောင်သောင်းမကသော အချောအလှ၊ အကြွယ်အဌေးဆိုသော မိန်းကလေးများထဲမှ တယောက်ကို အချိန်မရွေး ရွေးယူနိုင်လေသည်။ ထို့ကြောင့် မမကေသီသည် လှသည်၊ ချောသည်၊ ကြွယ်ဝသည်၊ ချမ်းသာသည်ဆိုသော အမျိုးသမီး ဆယ့်လေးငါးဦးမှ နုနုခင်ကို ရွေးချယ်ခဲ့လေသည်။ </p>
	<p class="block_14">နုနုခင်သည် လှပချောပြေသည်၊ ယဉ်ကျေးသိမ်မွေ့သည်။ တက္ကသိုလ်ကျောင်းသို့ ရောက်လာစလည်း ဖြစ်သည်။ နုနုခင်၏ မိဘများသည် မြေပိုင်ရှင်များဖြစ်သည်။ နုနုခင်၏အဘိုးကား အငြိမ်းစား စစ်ကဲကြီးဖြစ်သည်။ သည့်ထက် မြတ်နိုးဖွယ်သော အရည်အချင်းကား မိမိ၏သြဇာကို နာခံလွယ်မည့် ကလေးမဟု ယူဆရခြင်းပင်တည်း။ </p>
	<p class="block_14">ထိုကြောင့် ထွန်းတင် ပြန်လာမည်ဆိုသောနေ့တွင် မမကေသီသည် နုနုခင်နှင့် သူ၏မိဘများကိုပါ သင်္ဘောဆိပ်သို့ ခေါ်လာခဲ့လေသည်။ သည်မှာ နုနုခင်နှင့်လည်းကောင်း၊ နုနုခင်၏ မိဘများနှင့်လည်းကောင်း အသိဖွဲ့ပေးသည်။ အကျွမ်းတဝင် ဖြစ်စေသည်။ ထိုမိန်းကလေးသည် ထွန်းတင်၏ ဇနီးလောင်း ဖြစ်သည်ဟုလည်း အသိပေးခဲ့သည်။ </p>
	<p class="block_14">ထွန်းတင်အဖို့တော့လည်း မမကေသီ စီမံဆောင်ရွက်သည်များနှင့် စပ်လျဉ်း၍ မည်သည်ကိုမျှ လက်မခံနိုင်စရာ မရှိသေးဟု ယူဆရမည်။ ကျေနပ်ရမည်။ လက်ခံရမည်သာတည်း။ </p>
	<p class="block_14">ဤသို့ဖြင့် မကြာမီပင် ထွန်းတင် အလုပ်ဝင်ရလေသည်။ အလုပ်ဝင်သည်နှင့် ထွန်းတင်သည် မြိုင်သာယာသို့ အသင်နယ်ပိုင်ဝန်ထောက်အဖြစ် သွားရပေမည်။ သည်အခါ မမကေသီမှာ ပြောစရာ စကား ပေါ်ပြန်သည်။ </p>
	<p class="block_14">“ဒီမှာ ငါ့မောင်။ ငါ့မောင်ဟာ ပညာလည်း တတ်တယ်။ ဥစ္စာလည်း ရှိတယ်။ လူပျိုလည်း ဖြစ်နေသေးတယ်ဆိုတဲ့အချက်ကို အမြဲသတိထားရမယ်။ ဒါကို နားလည်ရဲ့လား။ အခုမမပြောတဲ့ ဂုဏ်ထူးလေးမျိုးစလုံးကို မဆိုထားနဲ့ ဂုဏ်ထူးတခုခုပဲရှိဦး၊ သမက်ဖမ်းချင်သူတွေ၊ ကိုယ်တိုင် ကျော့ကွင်းထောင်ချင်သူတွေဆိုတာ ဒုနဲ့ဒေးပဲ။ ဒီတော့ ငါ့မောင် နယ်မှာ အလုပ်လုပ်တဲ့အခါ အဲဒီကိစ္စမျိုးကို ကြပ်ကြပ်ရှောင်ပါ။ အေး ငါ့မောင်နဲ့ပတ်သက်လို့ တခုခုများ ကြားရရင်တော့လား မမ ဒုန်းစိုင်းပြီး ရောက်လာပြီလို့သာ မှတ်ပေတော့။ မမအနေနဲ့က ခုအလုပ်ဝင်၊ ခုမိန်းမယူဆိုတာ မဖြစ်စေချင်လို့ နုနုခင်နဲ့ကိစ္စကိုလည်း တနှစ်လောက် ဆိုင်းထားချင်တာ။ အဲဒါ မကောင်းဘူးလား။ ကောင်းတယ်။ ဒါကြောင့် ငါ့မောင်ဟာ အခု နုနုခင်နဲ့ လက်မထပ်ရသေးပေမဲ့ လက်ထပ်ပြီးသားလို့ မှတ်ထားပါ၊ နားလည်ရဲ့လား၊ ဒါပဲ၊ မမဟာ ဘယ်လိုမိန်းမစားမျိုးလဲဆိုတာ ငါ့မောင် အသိသားပဲ” </p>
	<p class="block_14">ထွန်းတင်ဆိုသည်က ဘာဆိုဘာမျှ ပြန်ပြောတတ်ခဲ့သည် မဟုတ်။ </p>
	<p class="block_14">မည်သို့ဖြစ်စေ၊ မမကေသီ၏စေတနာကို ထွန်းတင် နားလည်သည်။ မမကေသီ၏သြဇာသည် နာခံအပ်သည်။ မမကေသီ၏အမိန့်သည် လိုက်နာအပ်သည်။ မမကေသီပြုမူသမျှ ဆောင်ရွက်သမျှ စီမံသမျှ ပြောဆိုသမျှ အလုံးစုံသည် မှန်ကန်သည်၊ အကျိုးရှိသည်ဟူ၍ ထွန်းတင် အကြွင်းမဲ့ ယုံကြည်စွာ စွဲမြဲထားပြီး ဖြစ်လေသည်။ </p>
	<p class="block_14">သို့စဉ်လျက် မြိုင်သာယာသို့ ရောက်ခဲ့ပြီး လေးငါးခြောက်လအတွင်းမှာ အေးငြိမ်းနှင့် တွေ့ရပြီ ဆိုသောအခါ မမကေသီ၏ စကားတွေကို မေ့သည်ဟုထင်၏။ ‘ထင်၏’ ဟူ၍ မရေမရာသာ ဆိုဝံ့သည်။ တကယ်တမ်း မမကေသီ၏ စကားကို ထွန်းတင် မေ့ချင်သည်။ မေ့ရဲသည်ကား မဟုတ်ပေ။ သို့ပေမဲ့ နယ်ပိုင်ဝန်ထောက်မင်းသည် အေးငြိမ်းကို သနားမိသည်မှာ အမှန်ပင်။ </p>
	<p class="block_14">တွေ့စက အေးငြိမ်းဆိုသောကလေးမကလေးသည် စကားကိုမျှ ပြောတတ်ပါလေစဟုပင် ထင်မှတ်ခဲ့ရ၏။ </p>
	<p class="block_14">အေးငြိမ်း ဆိုသည်မှာလည်း ဖအေတယောက်လုံး အသတ်ခံရသည်ကို မျက်စိနှင့် တပ်အပ် မြင်ရသည် ဖြစ်ပါလျက် ရှိုက်၍ ရှိုက်၍ ငိုနေသည်မှအပ ဘာမျှ မပြောတတ်နိုင်လောက်အောင် ကြီးမားပြင်းထန်သော ဝေဒနာဖြင့် ၁၈ မိုင်ဝေးသော ကျေးရွာကလေးမှ မြိုင်သာယာသို့ ဖခင်၏ အလောင်းနှင့်အတူ ရောက်ရှိလာခဲ့ခြင်းဖြစ်၏။ သည်အဖြစ်ကို တွေ့ရသောအခါ အားလုံးပင် အေးငြိမ်းကို သနားကြသည်။ အသနားပိုသူကား နယ်ပိုင်ဝန်ထောက်မင်း ဦးထွန်းတင်။ </p>
	<p class="block_14">ပထမတော့လည်း နယ်ပိုင်ဝန်ထောက်မင်းသည် အေးငြိမ်းကို စေတနာ ဖြူဖြူနှင့် သနားခဲ့သည်ဟု ရိုးရိုးသားသား ယုံကြည်ရသည်။ ထို့ကြောင့်ပင် အမှုစစ်နေဆဲကာလအတွင်း မြို့ပေါ်၌ တည်းခိုစရာမရှိသော အေးငြိမ်းအတွက် နယ်ပိုင်ဝန်ထောက်မင်းသည် သူ့ အိမ်နောက်ဖေး တန်းလျားမှ ထမင်းချက် လင်မယားထံတွင် ခေတ္တအပ်နှံပေးခဲ့၏။ </p>
	<p class="block_14">သည်မှာပင် အေးငြိမ်း၏ဇာတ်လမ်းသည် စခဲ့၏။ သနားစရာကောင်းသော အေးငြိမ်းသည် ချစ်စရာကောင်းသည်မှာလည်း အမှန်ဖြစ်လေသည်။ လှပသည်။ နုမျစ်သည်။ လတ်ဆတ်သည်။ တပ်မက် ညွှတ်နူးဖွယ်လည်း ကောင်းသည်။ </p>
	<p class="block_14">နယ်ပိုင်ဝန်ထောက်မင်း၏ဘဝကား ပျင်းရိငြီးငွေ့ဖွယ်သောဘဝ ဖြစ်သည်။ အေးငြိမ်း ရောက်လာပြီ ဆိုသောအခါ နယ်ပိုင်ဝန်ထောက်မင်းသည် သူ့အိမ်ရှေ့မှ ပန်းပင်ကလေးများပင် အပွင့် ပို၍ မြိုင်ဆိုင်သည်ဟူ၍လည်းကောင်း၊ မြက်ခင်းပြင်သည် ရေမဖျန်းပါဘဲလျက် စိမ်းစိုသည် ဟူ၍လည်းကောင်း၊ အရာရှိကလပ်မှ ဘိလိယက်ခုံသည် စိတ်ဝင်စားဖွယ် ကင်းမဲ့သည်ဟူ၍ လည်းကောင်း မှတ်ယူလာခဲ့သည်။ အေးငြိမ်းဆိုသည်ကား အားငယ်သည်။ ဝမ်းနည်းသည်။ ထိုအခါ သင်း ငိုမည်။ သည်အခါမျိုးမှာ မိမိမျက်ရည်စကို သုတ်ပေးသော လက်ဖဝါးပြင်သည် အနူးညံ့ဆုံး။ မိမိဘဝကို နှစ်သိမ့်စေသည့်စကားသည် အချိုသာဆုံး။ မိမိအရေးကိစ္စတွင် မားမားရပ်သည့် သူသည် မေတ္တာတရား အကြီးမားဆုံးဟု ယူဆသည်။ သည်အခါ နယ်ပိုင်ဝန်ထောက်မင်း၏ ရင်ခွင်မှာ မျက်ရည်သုတ်နိုင်သည်။ အားငယ်စိတ်ကို ဖျောက်နိုင်သည်ဟုလည်း သင်း အထင်ရောက်သည်။ ဤသို့ဖြင့် နယ်ပိုင်ဝန်ထောက်မင်း၏ ဟာလွတ်သောရင်ခွင်၊ မွတ်သိပ်သော ရင်ခွင်တွင်းသို့ အေးငြိမ်း ရောက်ခဲ့ရလေသတည်း။ </p>
	<p class="block_14">သည်တော့လည်း နယ်ပိုင်ဝန်ထောက်မင်း ဦးထွန်းတင်သည် ဇနီးလောင်း နုနုခင်ကို လည်းကောင်း၊ မမကေသီကိုလည်းကောင်း အဆုံးဆိုရသော် အလုံးစုံကို မေ့လျော့လေတော့၏။ </p>
	<p class="block_14">အေးငြိမ်းကိုတော့ ဝေးဝေးမှာ မနေစေချင်။ </p>
	<p class="block_14">ထိုကြောင့်ပင် အေးငြိမ်းသည် ဖခင်၏ အမှုကိစ္စပြီးစီး၍ လပေါင်းအနည်းငယ် ကြာမြင့်ခဲ့သည့် နောက်ပိုင်းတွင် နယ်ပိုင်ဝန်ထောက်မင်း၏ နောက်ဖေးတန်းလျားမှ တဆင့် ဝန်ထောက်မင်း၏ အိမ်အပေါ်ထပ် နောက်ဖေးဆောင်သို့ ပြောင်းရွှေ့ခဲ့ရလေသတည်း။ </p>
	<p class="block_14">နွေရာသီကျောင်းပိတ်ရက်၌ မမကေသီ မိမိထံသို့ လာရောက်မည်ကို ဦးထွန်းတင်သည် အချိန်အတော်ကြာကပင် ကြိုတင်သိရှိထားပြီးဖြစ်၏။ ယင်းသို့ မမကေသီ ရောက်ရှိလာခြင်းသည် အေးငြိမ်းနှင့် ပတ်သက်သော ပြဿနာများကို ဖြစ်ပွားပေါ်ပေါက်စေလိမ့်မည်ဟူ၍ တွေးထင် ယူဆခြင်း မဖြစ်ခဲ့ရပေ။ </p>
	<p class="block_14">အမှန်တော့လည်း နယ်ပိုင်ဝန်ထောက်မင်းသည် အေးငြိမ်းလို မိန်းကလေးတယောက်နှင့် ပတ်သက်၍ ကြီးကျယ်သော ပြဿနာများ ပေါ်ပေါက်လာနိုင်လိမ့်မည်ဟု မထင်ခဲ့ပေ။ ထို့ကြောင့် မမကေသီ မိမိအိမ်သို့ ရောက်လာပြီး အေးငြိမ်းနှင့်ပတ်သက်၍ စုံစမ်းမေးမြန်းလာသောအခါ ဦးထွန်းတင်သည် ဘာမျှမည်မည်ရရ မရှိသော အကြောင်းအရာတရပ်ပမာ သဘောထား၍ ပြောဆိုနိုင်ခဲ့လေသည်။ သို့ပါလျက် မမကေသီသည် အေးငြိမ်းကိစ္စကို အလွန်ကြီးမားသော ကိစ္စကြီးတရပ်သဖွယ် စုံစမ်းအရေးယူလာခြင်းကိုကား ဦးထွန်းတင်သည် မည်သို့မျှ သဘောပေါက် နားလည်ခြင်း မရှိခဲ့ပေ။ </p>
	<p class="block_14">မမကေသီ ဆိုသည်မှာ လင်ယူခြင်း၊ သားမွေးခြင်း မရှိခဲ့သော အပျိုကြီး ဖြစ်စေကာမူ သည်အိမ်ပေါ်သို့ ရောက်၍ အေးငြိမ်းကို တွေ့လိုက်သည်နှင့်ပင် ဤအိမ်ကြီး၌ မည်သည့် အရေးအခင်းများ ပေါ်ပေါက်နေသည်ကို သိရှိနားလည်ပြီးဖြစ်၏ ထို့ကြောင့် မောင်ဖြစ်သူက ထိုကလေးမနှင့် ပတ်သက်၍ ဘာမျှအရေးပါခြင်း မရှိဟန် ဖြစ်လာသော်လည်း ဤကိစ္စကို သာမန် ထမင်းစားရေသောက် ကိစ္စမျိုးသဖွယ် အမှတ်မထားနိုင်ပေ။ စင်စစ် ဤကိစ္စမျိုး ဆိုသည်မှာလည်း မောင်နှင့်နှမ ပွင့်လင်းစွာ စုံစမ်းစစ်ဆေးသည်ထက် မိန်းမသားချင်းဖြစ်သော အေးငြိမ်းထံတွင် စုံစမ်းစစ်ဆေးခြင်းဖြင့်သာ အပြည့်အစုံ အမှန်အကန် ရရှိနိုင်မည်ဖြစ်သည်ကို ထိုအပျိုကြီး နားလည် သိရှိပြီးဖြစ်၏။ </p>
	<p class="block_14">ထိုအပျိုကြီးမှာလည်း ကျောင်းစာသင်ခန်းများတွင် မည်သည့် မေးခွန်းမျိုးကို မေးမြန်းခြင်းဖြင့် ကျောင်းသူများထံမှ မည်သည့်အဖြေမျိုး ရနိုင်သည်ကိုလည်းကောင်း၊ မည်မျှ ကြီးကျယ်သော ပြစ်မှုမျိုးကိုပင် ကျူးလွန်ခဲ့သည်မှန်စေ၊ အပြစ်ကျူးလွန်ခဲ့သော ကျောင်းသူအား မည်သို့ စစ်ဆေးခြင်းဖြင့် အဖြစ်မှန် သိရှိနိုင်သည်ကိုလည်းကောင်း နားလည်ကျွမ်းကျင်ပြီးသော ကျောင်းဆရာမကြီးတဦး ဖြစ်လေသည်။ ထို့ပြင် ထိုအပျိုမကြီးသည် ရုပ်ရှင်လောကတွင် လည်းကောင်း၊ ဇာတ်သဘင် လောကတွင်လည်းကောင်း ကျင်လည်တတ်မြောက်သော ပညာသည် ဇာတ်ဆောင်တဦးအဖြစ် ပါဝင် သရုပ်ဆောင်ခြင်း မရှိခဲ့စေကာမူ ချိုသော၊ ခါးသော၊ ပြုံးသော၊ မဲ့သော၊ ပျော့သော၊ မာသော ဟန်အမူအရာအမျိုးမျိုးကို အရှိန်ပြင်းထန်စွာ မောင်းနှင်လာသော မော်တော်ကားပေါ်မှ တရိပ်ရိပ်မြင်နိုင်သည့် ရှုခင်းများလို ဖျတ်ခနဲ ဖျတ်ခနဲ ပြောင်းလဲ ဖော်ပြ သရုပ်ဆောင်တတ်သူလည်း ဖြစ်၏။ သည်တော့လည်း အေးငြိမ်းလို ပျော့ညံ့သော၊ အရာရာတွင် အလျှော့ပေးရန် ဝန်မလေးသော ကလေးမသည် ကာလကြာမြင့် ပင်ပန်း မောဟိုက်စွာ စစ်ဆေး မေးမြန်းခြင်း မပြုရပါဘဲ သူ့တွင် ကိုယ်ဝန် သုံးလမျှ ရှိနေပြီ ဖြစ်သည်ဟူသောအချက်ကို ဖော်ပြပြောဆိုမိလျက်သား ဖြစ်ရလေတော့သည်။ </p>
	<p class="block_14">သည်သတင်းကို ကြားသိရသည်နှင့် အပျိုကြီးဖြစ်သူမှာ ဆောက်တည်ရာမရ ဖြစ်လာလေသည်။ </p>
	<p class="block_14">ဦးထွန်းတင်အဖို့ကား များစွာ တုန်လှုပ်ခြင်း မရှိလှပေ။ ဤနေရာ၌ မိမိ၏ အစ်မဖြစ်သူသည် စိတ်ဝေဒနာ ခံစားလွယ်သည်ဟုပင် အထင်ရောက်ချင်ခဲ့သေးသည်။ </p>
	<p class="block_14">စင်စစ် ဦးထွန်းတင်ဟု ရာထူးဂုဏ်ရှိန်အရ ဖော်ပြသုံးနှုန်းအပ်သော ထွန်းတင်သည် အေးငြိမ်းကို သနားသည်။ အေးငြိမ်းရင်ခွင်မှာ သူမွေ့လျော်သည်။ အေးငြိမ်း၏ ခန္ဓာကိုယ်ကို မိမိရင်ခွင်မှာ တင်းတင်းကျပ်ကျပ် ပွေ့ဖက်ထားရသည်မျိုးကို သူ ကျေနပ်သည်။ ဆိုကြပါစို့၊ အများပြောစကားဖြင့် ပြောရသည်ရှိသော် အေးငြိမ်းကို သူ ချစ်သည်ဟု။ </p>
	<p class="block_14">မည်သို့ရှိစေ ချစ်သည်ဆိုသော အရေးကိစ္စများကို အလွန်ကြီးမားသော စိတ်ထိခိုက် တုန်လှုပ်ဖွယ်သော လူမှုရေးပြဿနာတရပ်ဟူ၍ကား ထွန်းတင်သည် ဘယ်သောအခါကမျှ ယူဆထင်မှတ်ခြင်း မရှိခဲ့ပေ။ ဤလောကတွင် ချစ်စရာကောင်းသည်ဆိုသော၊ သနားစရာ ကောင်းသည်ဆိုသော အိမ်မွေးတိရစ္ဆာန်ကလေးများ အများအပြား ရှိနေသည်ကို သူသိရှိထားပြီး ဖြစ်၏။ </p>
	<p class="block_14">တခုသာလျှင် ပြောစရာရှိပေသည်။ အေးငြိမ်းကို အိမ်မွေးတိရစ္ဆာန်ကလေးတကောင်နှင့် ထပ်တူ မှတ်ယူ၍ မဖြစ်နိုင်သည်မှာ အေးငြိမ်း၌ ကိုယ်ဝန်ရှိလာခြင်းပင်။ စင်စစ် အေးငြိမ်းတွင် ကိုယ်ဝန်ရှိလာခြင်းကိုလည်း ရုံးတွင် နေ့စဉ်ကြုံတွေ့မြဲ အမှုကိစ္စတခုလောက် လေးနက်ကြီးကျယ် သည်ဟု သူ မထင်။ ကိုယ်ဝန်ရှိလာသည်။ ပြီးလျှင် အေးငြိမ်းသည် ကလေးတယောက် မွေးမည်။ နောင်လည်း အေးငြိမ်းတွင် ကိုယ်ဝန်ရှိလာနိုင်၏။ နောက်တကြိမ် ထပ်၍ ထပ်၍ ကလေးများ မွေးဖွားဦးမည်ဆိုလျှင် မွေးဖွားနိုင်ပေသည်။ </p>
	<p class="block_14">“အင်း အင်း။ မင်းပြောတော့ တယ်လွယ်၊ တယ်လွယ်။ အခု ငါပြောနေတာက မင်းဟာမကိစ္စကို အရေးထားပြီး ပြောတာမဟုတ်ဘူး ငါ့မောင်။ မင်း နားလည်ရဲ့ လား။ ဒီမှာ ငါ့မောင် မင်းမှာ မှတ်ဉာဏ်မှ ရှိသေးရဲ့လား။ မင်း နုနုကို မေ့ပစ်လိုက်ပလား။ အခုလောက် အရေးတကြီး ထားပြောနေတာ နုနုအတွက် ပြောနေတာလို့ မင်းနားမလည်ဘူးလား” </p>
	<p class="block_14">မမကေသီမှာ အမှန်တကယ် တုန်လှုပ်ချောက်ချားနေဟန်ရှိ၏။ သည်အဖြစ်ကို မြင်ရသောအခါ ထွန်းတင် ရယ်ချင်သည်။ မမကေသီကို ကြောက်၍သာ စိတ်ထဲက ကျိတ်ပြီး ရယ်ရသည်။ သို့မဟုတ်ပါက ဟားတိုက်ရယ်ချလိုက်မိမည် ထင်၏။ </p>
	<p class="block_14">သည် နုနုခင်ပြဿနာကိုလည်း ကြီးကျယ်သည်ဟု ထွန်းတင် မထင်ခဲ့ပေ။ ထွန်းတင် နုနုခင်ကို တွေ့ပြီး မမကေသီကိုယ်တိုင်က မိမိနှင့် လက်ထပ်ပေါင်းသင်းရမည့် အမျိုးသမီးဟု ပြောလာစဉ်ကပင် ထွန်းတင်သည် ထူးခြားသောဝေဒနာ တစုံတခုကို ခံစားခဲ့ရသည်မရှိ။ မမကေသီ၏ အဆိုအရ မိမိလက်ထပ်ပေါင်းသင်းရမည့် မိန်းကလေးတယောက်ဟူ၍ကား အမှတ်ထားခဲ့ပါသည်။ ယခု မမကေသီ ရောက်လာသောအခါမှာလည်း မမကေသီသည် မိမိနှင့် နုနုခင်တို့ မကြာမီ လက်ထပ်ရတော့မည်ဟူသော အကြောင်းကို ပြောလာ၏။ သည်တုန်းကလည်း ထွန်းတင် ဘာမျှ အရေးထားခဲ့ရသည် မဟုတ်ပေ။ မမကေသီ၏ အမေးကို ဖြေရလျှင် ထွန်းတင်သည် နုနုခင်နှင့် လက်ထပ်ရမည်ဆိုခြင်းကို မမေ့၊ မဖျောက်၊ ဝန်လေးခြင်းလည်း မဖြစ်မိ။ တခုတော့ ရှိသည်။ နုနုခင်နှင့် လက်ထပ်ခြင်းသည် အေးငြိမ်းနှင့်ပတ်သက်၍ မည်သို့သောပြဿနာမျိုး ဖြစ်ပေါ်လာနိုင်သည် ဆိုခြင်းကား မတွေးမိခဲ့။ ဤသို့ဖြင့် ပြဿနာတခု ပေါ်ပေါက်နိုင်သည်ဟုလည်း ထွန်းတင် မထင်ခဲ့။ </p>
	<p class="block_14">သည်ကိစ္စမျိုးမှာတော့ မိမိအယူအဆ၊ မိမိ အဆုံးအဖြတ်များသည် တိကျ မှန်ကန် ရှင်းလင်း ပြတ်သားသည်ဟု ထွန်းတင်သည် ပိုင်ပိုင်နိုင်နိုင် မှတ်ယူထားပြီး ဖြစ်၏။ အမှန်ကိုဆိုရလျှင် အေးငြိမ်း၏ ရင်ခွင်သည် သူ့လိုလူမျိုးအဖို့ မွေ့လျော်ဖွယ် ကောင်းသည်။ သူ့ရင်ခွင်သို့ အေးငြိမ်း ရောက်လာသောအခါ ရင်ခွင်၏ မွတ်သိပ်ခြင်း ပြေပျောက်သည်ဆိုသော အချက်များမှာ အမှန်ပင် ဖြစ်၏။ သို့သော် အေးငြိမ်းကို မိမိ၏ဇနီးမယားအဖြစ် အမှတ်ထားကာ လက်မောင်းချင်းချိတ်၍ မင်းပွဲသဘင်သို့ ထွက်ဝင်သွားလာရန်ကိုကား ထွန်းတင် ဘယ်အခါကမျှ ရည်မှန်းထားခြင်း မရှိပေ။ ဤအိမ်ကြီး၏ နောက်ဖေးဆောင်သည်ပင်လျှင် အေးငြိမ်းအတွက် လုံလောက်ပြီ ဖြစ်၏။ ဤလိုမိန်းကလေးတယောက်နှင့် လူသိရှင်ကြား လက်ထပ်ခြင်း၊ ပေါင်းသင်း နေထိုင်ခြင်း ဆိုသည်မျိုးကို သူ့စိတ်ကူးကိုယ်တိုင်က ခွင့်မပြု။ ဘယ်တုန်းကမျှလည်း မတွေးခဲ့။ အေးငြိမ်း ကိုယ်တိုင်ကလည်း ထွန်းတင်လို ပုဂ္ဂိုလ်မျိုးနှင့် လက်ထပ်ခွင့်၊ ပေါင်းသင်း နေထိုင်ခွင့်တို့ကို အခွင့်အရေးတရပ်အဖြစ် တောင်းဆိုလာလိမ့်မည်ဟု ထွန်းတင် မထင်။ အေးငြိမ်းကိုယ်တိုင် ထိုအခွင့်အရေးမျိုးအတွက် ထုတ်ဖော်ပြောဆိုလာခြင်းမျိုးလည်း မပြုခဲ့။ ထိုကြောင့် ထွန်းတင်သည် အေးငြိမ်းနှင့် ပတ်သက်၍ မည်သည့်ကိစ္စမျိုးကိုမျှ လူသိရှင်ကြား ပြုလုပ်ခဲ့သည် မဟုတ်ပေ။ ပြီး ဤကိစ္စမျိုး ဆိုကြပါစို့၊ သူ့လိုလူမျိုး၊ သူ့ပတ်ဝန်းကျင်က လူတွေဆိုသည်မှာ ပေါင်းသင်း နေထိုင်ရန် အလို့ငှာ လူသိရှင်ကြား မယားပြုထားသူ တဦးတယောက်အပြင် နောက်ဖေးဆောင်၌ အရံရင်ခွင်များ ထားရှိခြင်းဖြင့် ပျော်မွေ့တတ်ကြသည်ဖြစ်၏။ သည့်အတွက် မည်သူတဦးတယောက်ကမျှလည်း ယခု မမကေသီကဲ့သို့ စုံစမ်း စစ်ဆေးခြင်း မပြုလုပ်ကြ၊ ထိတ်လန့်တုန်လှုပ်ခြင်းလည်း မရှိကြ။ ဤကိစ္စမျိုးကို မည်သူကမျှလည်း ရေးကြီးခွင့်ကျယ်လုပ်ကာ ပြောဆိုခြင်းမပြုကြပေ။ ထိုကြောင့် ထွန်းတင်အဖို့ နုနုခင်နှင့် လက်ထပ်ခြင်း၊ အေးငြိမ်းကို ယခုအတိုင်း နောက်ဖေးဆောင်၌ ဆက်လက် ထားရှိခြင်းတို့သည် တခုနှင့်တခု ဆက်သွယ်နေလိမ့်မည်ဟု မထင်။ </p>
	<p class="block_14">မမကေသီသည် သူ့မောင်၏အယူအဆကို ကြားရသောအခါ ပထမတွင် အံ့ဩသည်။ နောက် ထွန်းတင်ကို အထင်ကြီးရသလို ဖြစ်သည်။ သင်းတကောင်လည်း ပတ်ဝန်းကျင်က သင်ကြားပေးသော ပညာများပင် အတော်အတန် ပြည့်စုံနေပါပြီလားဟု နှစ်ထောင်းအားရခြင်း ခံစားရမယောင်လည်း ဖြစ်ရ၏။ သို့သော် အသေအချာ စဉ်းစားကြည့်သောအခါ ထွန်းတင်၏ အယူအဆကို သူ ခွင့်မလွှတ်နိုင်။ ထိုကြောင့် မမကေသီသည် ခေါင်းကို ဖြည်းလေးစွာ ခါယမ်းရင်း </p>
	<p class="block_14">“မဖြစ်ဘူး ငါ့မောင်။ မဖြစ်ဘူး။ တခြားလူတွေမှာ မင်းပြောသလို ဖြစ်ချင်ဖြစ်မယ်။ သို့ပေမဲ့ အခုကိစ္စမှာတော့ မင်းပြောသလို မဖြစ်နိုင်ဘူး။ ဒီကိစ္စမှာ မမတို့ အဓိကထား ကြည့်ရမှာက နုနုတို့ဘက်ကို ဖြစ်တယ် ငါ့မောင်။ နုနုတို့ဆိုတာက ခုလိုကိစ္စမျိုးမှာ လွယ်လွယ်နဲ့ နားလည်နိုင်ကြမယ် မဟုတ်ဘူး။ သူ့မိဘမျိုးရိုး အသိုက်အဝန်းကိုက ဒီကိစ္စမျိုးကို နှာခေါင်းရှုံ့ကြမှာ အမှန်ပဲ။ နားလည်ရဲ့လား ငါ့မောင်။ နောက်တခုကလည်း ငါ့မောင်နဲ့ နုနုဆိုတာက ခုအထိ လက်ထပ်ရတာ မဟုတ်သေးဘူး။ အဲဒီလို လက်မထပ်ခင်ကတည်းက မမတို့ဘက်မှာ အပြစ် အနာအဆာ ပါလာရပြီဆိုရင် ပထမဆုံး မျက်စိပျက်၊ မျက်နှာပျက်ဖြစ်ရမှာက မမပဲ ငါ့မောင်။ ဒါကို မင်းနားလည်ရဲ့လား။ မမအနေနဲ့က ဒီကိစ္စလောက်နဲ့ မျက်နှာပျက်မခံချင်ဘူး။ မမဟာ သူတို့အသိုက်အဝန်းကြားမှာ ရင်ကော့ထားချင်တယ်။ နုနုတို့ဘက်က လူတွေရဲ့ရှေ့မှာ မမမျက်နှာကို ရဲရဲဝံ့ဝံ့ ပြထားချင်တယ်” </p>
	<p class="block_14">“ဒါဖြင့်ရင်လည်း သူ့ကို တခြားခွဲထားမယ်လေ” </p>
	<p class="block_14">ထွန်းတင်အဖို့တော့လည်း ခပ်ပေါ့ပေါ့ပင်။ </p>
	<p class="block_14">“မဖြစ်နိုင်တာပဲ ငါ့မောင်ရယ်၊ အားလုံး ကင်းကင်းရှင်းရှင်းဖြစ်ဖို့က အရေးကြီးတယ်၊ ဒီတော့၊ ဘာဖြစ်ဖြစ် ငါ့မောင် သူ့ကို စွန့်လွှတ်ရမှာပဲ” </p>
	<p class="block_14">ထွန်းတင် မစဉ်းစားတတ်တော့ပေ။ အေးငြိမ်းကို ထွန်းတင် မစွန့်နိုင်၊ မစွန့်ရက်။ အေးငြိမ်းကို ထွန်းတင် သနားသည်။ သည်မျှ ဒုက္ခပင်လယ်ဝေနေသော ကလေးမကလေးအတွက် သူ ကယ်တင်ရှင် လုပ်ထားသည်မှာ မှန်၏။ ထိုကလေးမအတွက် သူ့နောက်ဖေးဆောင်မှာ နေရာ ရနေသင့်သည်ဟူ၍လည်း ယူဆသည်။ သင်းကို အဝေးသို့ နှင်ထုတ်ပစ်လိုက်ရမည့်လုပ်ငန်းမှာ ကြီးကျယ်သည် မဟုတ်စေကာမူ သင်းဘဝ ခိုကိုးရာမဲ့ ဖြစ်ရမည်ကို ထွန်းတင် မလိုလား။ မည်သို့ဖြစ်စေ၊ ထွန်းတင်အဖို့ အေးငြိမ်းကို အဆုံးရှုံးမခံနိုင်၊ အေးငြိမ်းကို မစွန့်လွှတ်ဘူး၊ အေးငြိမ်းနှင့် မခွာဘူး၊ အေးငြိမ်း စိတ်ဒုက္ခမရောက်စေရဘူးဟူ၍သာ စိတ်ထဲက ထပ်တလဲလဲ ဆုံးဖြတ်၏။ သို့သော် ထွန်းတင်၏ စိတ်ကူး ဆုံးဖြတ်ချက်များကို မမကေသီ၏ စကားလုံးများက ဖုံးလွှမ်း ချေဖျက်ပစ်လိုက်လေသည်။ </p>
	<p class="block_14">“အေး၊ ဒီတော့ ဒီကိစ္စမှာ ငါ့မောင် ဘာမှဝင်မရှုပ်နဲ့၊ မမ အားလုံး ကျေနပ်အောင် စီစဉ်မယ်၊ နားလည်ရဲ့လား” </p>
	<p class="block_14">ဟု မမသည် အဆုံးစကားဆို၏။ </p>
	<p class="block_14">သည်မှာ မမကေသီ အစွမ်းပြလေတော့သည်။ </p>
	<p class="block_14">စင်စစ် မမကေသီသည် အလွန်ချီးကျူး အံ့သြဖွယ်သော အမျိုးသမီးကြီးတယောက် ဖြစ်လေသည်။ သည်လို အမျိုးသမီးကြီးတယောက်၏ သြဇာကို နာခံနေရသည်မှာ လျော်ကန် သင့်မြတ်သော အမှုကိစ္စတခုဟူ၍ ထွန်းတင် ပိုမိုနားလည် လာခဲ့ရလေ၏။ </p>
	<p class="block_14">မမကေသီကို ပိုမိုချီးကျူးအံ့သြရသည်ကား ဤကိစ္စတွင် ဘဒင် ပါဝင်လာခြင်းပင်ဖြစ်၏။ </p>
	<p class="block_14">တခုပြောစရာရှိသည်မှာ ဘဒင်သည် မူလကတည်းကပင် မမကေသီ၏လူ ဖြစ်နေခြင်း။ ထွန်းတင် အင်္ဂလန်မှ ပြန်မရောက်မီကပင် မွန်သွေးစပ်သော ဘဒင်သည် မမကေသီ၏အိမ်သို့ ရောက်နေနှင့်သည်။ ထွန်းတင် အလုပ်ဝင်သောအခါ သင်းကိုပါ ထွန်းတင်နှင့်အတူ ထည့်ပေးလိုက်ခြင်း ဖြစ်သည်။ သည်အခါကစ၍ ဘဒင်ကို မိမိ၏ ရုံးပျာတာအဖြစ် ထွန်းတင် ခန့်ထားပြီး မိမိအိမ်မှာပင် နေထိုင်စေခဲ့ရသူဖြစ်၏။ </p>
	<p class="block_14">ထိုဘဒင်ဆိုသည်ကား ရုပ်သေးရုပ်တည်း။ ရုပ်သေးရုပ်ဆိုရုံဖြင့် သင်း အကြောင်းသည် ပြည့်စုံဦးမည်မထင်။ ရုပ်သေးရုပ်မှ ကြိုးနည်းနည်း ပါလင့်ကစား ရုပ်သေးဆွဲဆရာ ကျင်လည်သည် နှင့်အမျှ ကကြိုးအမျိုးမျိုးကို ကနိုင်သည့် ဇော်ရုပ်မျိုး ဖြစ်လေသည်။ </p>
	<p class="block_14">ယခုအခါ မမကေသီသည် ထိုဇော်ရုပ်ကို ဇာတ်ခုံပေါ်သို့ တင်ခဲ့ပေပြီ။ </p>
	<p class="block_14">ဤသို့ဖြင့် အေးငြိမ်းနှင့် ဘဒင်တို့ကို လက်ထပ်ပေးရန် စီစဉ်လေတော့သည်။ ဘဒင်က ဘာဆိုဘာမျှမပြော။ သူ့အဖို့ ကျေနပ်သယောင်ပင် ရှိသေး၏။ အေးငြိမ်းကတော့ ခေါင်းငုံ့ထားသည်။ မျက်ရည်သွယ်ကျသည်။ ရှိုက်၍ငိုသည်။ သင်းခမျာ ဒါပဲ တတ်နိုင်၏။ </p>
	<p class="block_14">မမကေသီသည် သူ့ဇာတ်လမ်းကို သည်မျှနှင့် အဆုံးမသတ်။ ဇာတ်ဆိုသည်မှာ မင်းသား မင်းသမီး ပေါင်းရုံနှင့် ဆုံးချင်မှလည်း ဆုံးသည်။ တခါတလေတော့လည်း မင်းသား မင်းသမီး မပေါင်းဘဲနှင့် ဆုံးနိုင်သည်။ စင်စစ် မိုးလင်းသည်၊ မလင်းသည်၊ မင်းသား မင်းသမီး ညားသည်၊ ကွဲသည်ကို မမကေသီ အမှုမထား။ သူ့ဇာတ်ကွက် ဇာတ်ရည်လည်ဖို့သာ အဓိကဖြစ်ဟန်ရှိ၏။ ထို့ကြောင့် အေးငြိမ်းနှင့် ဘဒင်ကို လက်ထပ်ပေးပြီးသည်နှင့် ထိုလင်မယား အိုးသစ်၊ အိမ်သစ်၊ ဘဝသစ် ထူထောင်စေတော့ဟု ထွန်းတင်အား ဆက်လက်ညွှန်ကြားပြန်လေသည်။ မမကေသီ အဖို့တော့လည်း ‘ရှင်းရှင်းလင်းလင်း’ ဟူသော စကားကို နှုတ်ဖျားက လုံးဝမချ။ </p>
	<p class="block_14">သည်မှာ အေးငြိမ်းရင်ထဲက ပြဿနာသည် ဇာတ်ကွက်ကို ရှည်လျားစေခဲ့ပြန်လေသည်။ </p>
	<p class="block_14">အေးငြိမ်း စကားမပြောတတ်ဘူးထင်ခဲ့သည်မှာလည်း ယခုမှပင် ပါစင်အောင် လွဲမှားကြောင်း ထွန်းတင် ကြုံရလေတော့သည်။ </p>
	<p class="block_14">“အေးငြိမ်းတို့ဟာ အစ်ကိုကြီးတို့ စီမံသမျှကို ခံခဲ့ရတဲ့လူတွေပါ အစ်ကိုကြီးရယ်။ သည့်အတွက် အေးငြိမ်း ခေါင်းငုံ့ခံပါတယ်။ အေးငြိမ်း ငိုရမယ်ဆိုလည်း ငိုနိုင်ပါတယ်။ နောက်ဆုံးမှာ ‘အေးငြိမ်းရေ နင်သေလိုက်ဟဲ့’ လို့ အစ်ကိုကြီး ပြောရင်တောင် အေးငြိမ်း သေရမှာပါ အစ်ကိုကြီး။ နို့ပေမဲ့ အေးငြိမ်းရင်ထဲက ကလေးဟာ အေးငြိမ်းတယောက်တည်း ဆိုင်တာမဟုတ်ပါဘူး။ အေးငြိမ်း သွေး၊ အစ်ကိုကြီးသွေးပါ။ သည်တော့ အစ်ကိုကြီး အေးငြိမ်းနဲ့ပတ်သက်လို့ ဘာမှ မစဉ်းစားတောင် ဒီကလေးကိစ္စကိုတော့ စဉ်းစားပါ အစ်ကိုကြီးရယ်” </p>
	<p class="block_14">မျက်ရည်အသွယ်သွယ်နှင့် စကားဆိုသောအခါ ထွန်းတင်တွေဝေရလေသည်။ အေးငြိမ်းမှာက ပြောစရာစကား မကုန်သေး။ </p>
	<p class="block_14">“စဉ်းစားဖို့ကောင်းတဲ့အချက်တွေဟာ အများကြီး ရှိပါတယ် အစ်ကိုကြီး။ ခုအတိုင်းဆိုရင် အစ်ကိုကြီးကလေးဟာ ပထွေးလက်မှာ နေရမယ်။ နောက်တခုက အေးငြိမ်းတို့ဟာ လူဆင်းရဲတွေပါ အစ်ကိုကြီး။ အစ်ကိုကြီးကလေးကို အေးငြိမ်း ဆင်းဆင်းရဲရဲနဲ့ ကျွေးမွေးရရင် အေးငြိမ်း ရင်ကွဲရုံပဲ ရှိမှာပါ အစ်ကိုကြီးရယ်။ နောင်တနေ့ ဒီကလေးကို အစ်ကိုကြီးတွေ့ရင် ဘယ်လိုနေမလဲ။ နောက်ဆုံးတခုက အေးငြိမ်းကို အစ်ကိုကြီး ဒီလောက်ဒုက္ခပေးရရင် ကျေနပ်ပါတော့ အစ်ကိုကြီး။ အေးငြိမ်းသေတဲ့အထိ ဒုက္ခခံစေရမယ့်အဖြစ်မျိုးကိုတော့ အစ်ကိုကြီး မပေးလိုက်စေချင်ပါဘူး” </p>
	<p class="block_14">အမှန်ပင် သည်ကလေးနှင့်ပတ်သက်၍ အေးငြိမ်း စေတနာထားသည်ကို တွေ့ရသောအခါ ထွန်းတင် ရင်ထဲကမချိ။ စိတ်မှာကလည်း တွေဝေရသည်။ </p>
	<p class="block_14">အဆုံးကျတော့လည်း ဤပြဿနာသည် မမကေသီဆီသို့ပင် ရောက်ခဲ့ရပြန်သည်။ ပထမတွင် မမကေသီသည် ‘ရှင်းရှင်းလင်းလင်း’ ဟူသော စကားကို ဆိုကာ ထိုပြဿနာ မစဉ်းစားသင့်ဟု ဆိုသေး၏။ </p>
	<p class="block_14">ထွန်းတင် ထပ်တလဲလဲ စကားဆိုတော့လည်း သည်ကိစ္စတွင် မမကေသီမှာ ကရုဏာတရား ရှိပါကလား မှတ်ထင်ရလေသည်။ </p>
	<p class="block_14">“ကောင်းပြီလေ၊ ဒီကိစ္စကို ကြည့်ပြီး ငါစီစဉ်မယ်” </p>
	<p class="block_14">ဤသို့ဖြင့် အေးငြိမ်းနှင့် ဘဒင်တို့ ဒုံရင်းသို့ ထွက်သွားသည်နှင့် မရှေးမနှောင်းပင် ထွန်းတင်သည် မမကေသီနှင့်အတူ ရန်ကုန်သို့ လိုက်ခဲ့ရသည်။ မကြာမီမှာပင် ထွန်းတင်နှင့် နုနုခင်တို့၏ လက်ထပ်မင်္ဂလာပွဲကြီးကို ရန်ကုန်မြို့ မြို့တော်ခန်းမကြီး၌ မြန်မာနိုင်ငံတွင် အကြီးကျယ်ဆုံးသော မင်္ဂလာပွဲများအနက် တခုအပါအဝင် မင်္ဂလာပွဲကြီးအဖြစ် ဝှဲချီးကျင်းပခဲ့လေ တော့သတည်း။ </p>
	<p class="block_6" id="calibre_link-67">◾</p>
</div>

<div class="calibre" id="calibre_link-11">
<h1 class="block_12" id="calibre_link-68">| ၇ |</h1>
	<p class="block_13">&nbsp;</p>
	<p class="block_14">ညက မိုးရွာထားသောကြောင့် ယနေ့နံနက်ခင်းသည် ပိုမိုသစ်လွင်လန်းဆတ်သော အသွင်ကို ဆောင်နေ၏။ </p>
	<p class="block_14">စနေ၊ တနင်္ဂနွေနှစ်ရက်ကို အေးချမ်းစွာ ကျော်လွန်ခဲ့ကြသည် ဖြစ်သောကြောင့် ကလေးတို့သည် လွန်ခဲ့သော သောကြာနေ့က အဖြစ်အပျက်ကို လုံးဝ မေ့ပျောက်သွားကြဟန် ရှိလေသည်။ </p>
	<p class="block_14">သို့သော် ကလေးတို့ကို တင်ဆောင်လာသော မော်တော်ကားသည် ကျောင်းဝင်းထဲသို့ ဝင်ခဲ့သည်နှင့် ကိုကိုထွန်း၏ မျက်လုံးအစုံသည် ဈေးဆိုင်တန်းဆီသို့ ရောက်သွား၏။ စိတ်တွင် စနိုးစနောင့် ဖြစ်ရသည်။ </p>
	<p class="block_14">ကျောင်းဈေးဆိုင်တန်းတွင် ယခင်က မြမောင်တို့ဆိုင်နေရာသည် ယခု ဟာလာဟင်းလင်း ဖြစ်၍နေပေပြီ။ </p>
	<p class="block_14">ညီညီခင်နှင့် နုငယ်ငယ်တို့သည် ကိုကိုထွန်း၏ စိတ်အာရုံလှုပ်ရှားမှုကို မသိလိုက်ကြပေ။ </p>
	<p class="block_14">စင်စစ်တော့လည်း ဦးထွန်းတင်သည် အေးငြိမ်းကို စိမ်းကားလိုသည်၊ ရက်စက်လိုသည် ဟူသော စိတ်ထားမျိုး သူ့တွင်မရှိဟု အမြဲယုံကြည်၏။ ထို့ကြောင့်လည်း အေးငြိမ်းကို စွန့်ခွာခဲ့ရသည့် တိုင်အောင် သူ့တွင် အေးငြိမ်းနှင့်ပတ်သက်သော ကရုဏာတရားသည် ခန်းခြောက်သွေ့ပျောက်ခြင်း မရှိခဲ့ဟု နားလည်ထား၏။ သို့သော် အေးငြိမ်းနှင့်ပတ်သက်၍ အရှည်အရှည် မငြိမ်းဖွယ် ပူလောင်နိုင်သော ပြဿနာရပ်များ ရှုပ်ထွေးလာကြမည်ကိုကား စိုးရိမ်သည်။ အထူးသဖြင့် ကိုကိုထွန်း၏ စိတ်သဘောထားကို သူ ကောင်းစွာနားလည်သည်။ မြမောင်နှင့် အေးငြိမ်းတို့ ကျောင်းဝိုင်းတွင်း၌ ရှိနေသမျှ တနေ့နေ့တွင် ကိုကိုထွန်းသည် မြမောင်နှင့် အကျွမ်းတဝင်ဖြစ်မည်၊ မြမောင်အတွက် စေတနာထားသည်၊ ကရုဏာသက်သည်၊ အကူအညီ ပေးလိုသည်ဆိုသော သူ့သဘောထားများကို ဖော်ပြလာပေလိမ့်မည် ဖြစ်၏။ သည်တော့လည်း အေးငြိမ်းနှင့် ပတ်သက်သော ပြဿနာများကို ထိုသူငယ်သည် ဆောင်ကြဉ်းလာပေလိမ့်ဦးမည်။ သည်လို ကိုကိုထွန်းကိုယ်တိုင်က အေးငြိမ်းကို မိမိထံသို့ ဆောင်ယူလာမည် သို့မဟုတ် ပို့ဆောင်လာမည် ဆိုပါက ပြဿနာများမှာလည်း ပိုမိုရှုပ်ထွေး ရင်လေးဖွယ်ရာများ ဖြစ်လာကြနိုင်ပေသည်။ ဒါတွေကို ဦးထွန်းတင် ကြိုတင်နားလည်ရလေသည်။ </p>
	<p class="block_14">မည်သို့ဖြစ်စေ၊ မိမိအိမ်သားများနှင့် အေးငြိမ်းတို့တတွေ အလှမ်းကွာနေစေချင်သည်။ စင်စစ် ဤအရေးအခင်းတွင် မိမိနှင့် အေးငြိမ်း နှစ်ဦးတည်းသာ စပ်လျဉ်းသော ပြဿနာမျိုးမျှသာ ဖြစ်ပါမူ ဦးထွန်းတင် ကြီးကြီးကျယ်ကျယ် အရေးထားလိုမည် မဟုတ်ပေ။ သို့သော် မိမိနှင့် အေးငြိမ်းတို့ ကြားတွင် ကိုကိုထွန်း ဝင်လာခြင်းဖြင့် မီးခိုးမဆုံး၊ မိုးမဆုံး အရေးအခင်းများ ပေါ်ပေါက်လာမည် ကိုကား စိုးရိမ်မိလေသည်။ </p>
	<p class="block_14">သည်အရေးတွင် အဓိကမှာ ကိုကိုထွန်းပဲဟုဆိုလျှင် ဖြစ်နိုင်သည်။ ကိုကိုထွန်းဆိုသည်ကား ပြဿနာနှင့် ကလေးငယ်ဖြစ်သည်။ သည်လို ကလေးငယ်မျိုးသည် မြမောင်တွင် အစပြုခဲ့သော ပြဿနာကို လွယ်လွယ်နှင့် ပြီးဆုံးစေလိမ့်မည် မဟုတ်သည်ကို ဦးထွန်းတင် မှန်းဆနိုင်ပြီးဖြစ်၏။ ထိုကြောင့်ပင် ဦးထွန်းတင်သည် စနေနေ့က ဘဒင်ကို ရုံးသို့ ခေါ်ယူတွေ့ဆုံပြီး ကျောင်းတွင်း၌ အေးငြိမ်းတို့သားအမိ ဈေးရောင်းနေခြင်းကို တနင်္လာနေ့မှစ၍ ရပ်ဆိုင်းပေးရန် ပြောကြားခဲ့၏။ ထိုသားအမိ ယခုထက် ပိုမိုရင်းနှီးရောင်းချ စားသောက်နိုင်ရန် ရင်းနှီးငွေ ၁ဝဝ ကိုလည်း ထုတ်ပေးခဲ့လေသည်။ </p>
	<p class="block_14">ကိုကိုထွန်းအဖို့တော့လည်း သောကြာနေ့က နယ်ပိုင်မင်း၏သားနှင့် ရန်ဖြစ်ခဲ့သော မြမောင်၏ ဈေးဆိုင်ကို ယနေ့ တနင်္လာနေ့တွင် မတွေ့မမြင်ရသည်နှင့် သူ့မှာ တွေးတောစရာအများ ရရှိလာ၏။ မြမောင်ဒဏ်ရာ မသက်သာသောကြောင့် ယနေ့ ဈေးရောင်းမထွက်နိုင်သည်လည်း ဖြစ်နိုင်၏။ ရန်ပွဲကို အကြောင်းပြုပြီး ဆရာကြီးလုပ်သူက မြမောင်တို့ဆိုင်ကို ပိတ်ပင်လိုက်သည် လည်း ဖြစ်နိုင်၏။ မည်သို့ပင်ဖြစ်စေ မြမောင်တို့ ဈေးမထွက်သည့်ကိစ္စကို သူစိတ်ဝင်စားသည်။ </p>
	<p class="block_14">သို့သော် မြမောင်တို့နှင့် ဈေးရောင်းဖက်များသည် ထိုနေ့က မြမောင်တို့သားအမိ ဈေးရောင်းပျက်ကွက်ခြင်း အကြောင်းရင်းကို မည်သူမျှ အတိအကျ မပြောနိုင်ကြချေ။ </p>
	<p class="block_14">သို့ဖြင့် တရက်နှစ်ရက်ကျော်လွန်လာခဲ့သည့်တိုင်အောင် ကိုကိုထွန်းသည် ထိုပြဿနာကို မေ့ပျောက်မရနိုင်ဘဲ ရှိလေသည်။ သည်မျှကြာမြင့်အောင် သင်းတို့ သားအမိ ဈေးရောင်း ပျက်ကွက်လာပြီ ဆိုတော့လည်း သင်းတို့သားအမိသည် ဤကျောင်းကလေး၏ ဆိုင်တန်းကို အပြီးပိုင် စွန့်ခွာသွားခြင်းဖြစ်မည်ဟူ၍ ထင်ကြေးပေးနိုင်ကြပြီဖြစ်၏။ </p>
	<p class="block_14">သည်တော့ ကိုကိုထွန်းသည် မြမောင်ကို ပို၍တွေ့ချင်သည်။ မိမိ၏ညီ၊ ညီမငယ်များကြောင့် သင်းတို့လုပ်ငန်းကလေး ရပ်စဲသွားရသည်ကိုကား မလိုလား။ မည်သို့ဖြစ်စေ ဤကိစ္စကို နုငယ်ငယ် သိသင့်သည်ဟု ကိုကိုထွန်း ယူဆသည်။ </p>
	<p class="block_14">ထိုကြောင့်လည်း ကြာသပတေးနေ့ ညနေ ကျောင်းမှအပြန်တွင် မြမောင်၏ပြဿနာသည် ညီအစ်ကို မောင်နှမသုံးယောက်ကြားသို့ ရောက်လာခဲ့ရပြန်သည်။ </p>
	<p class="block_14">စင်စစ် ဤကိစ္စသည် ကိုကိုထွန်း တွေးထင်သည့်အတိုင်းမှန်ပါမူ ဤကိစ္စတွင် ညီညီခင်လည်း ဆက်စပ်အကျုံးဝင်နေသည်ကို သူနားလည်၏။ သို့သော် ကိုကိုထွန်းသည် ဤကိစ္စနှင့်ပတ်သက်၍ ညီညီခင်ကို ပြောဆိုတိုင်ပင်လိုခြင်း မရှိပေ။ </p>
	<p class="block_14">သို့ပါလျက် </p>
	<p class="block_14">“ငယ်ငယ် ဟိုနေ့က မြမောင်တို့အသုပ်ဆိုင် မထွက်တာ လေးရက် ရှိသွားပြီ၊ အဲဒါ ဆိုင်ပိတ်သွားတာလို့ တခြားဈေးဆိုင်တွေက ပြောကြတယ်” </p>
	<p class="block_14">ဟူသော ကိုကိုထွန်းစကားကို ကြားရသောအခါ နုငယ်ငယ် ဘာမျှ ရုတ်တရက် စကားမပြန်နိုင်သေးပဲ တွေငေးနေစဉ်မှာပင် </p>
	<p class="block_14">“ပိတ်သွားလည်း ကောင်းတာပေါ့ ကိုကို၊ မဟုတ်ရင် ဒီကောင့်ကို ညီညီ ထပ်ပြီး ထိုးချင်ထိုးရဦးမှာ” </p>
	<p class="block_14">ညီညီခင့်စကားက ကြားဖြတ်ဝင်လာသည်။ </p>
	<p class="block_14">ငယ်ငယ်ရော ကိုကိုထွန်းပါ ညီညီခင့်ကို မနှစ်မြို့သော အကြည့်မျိုးဖြင့် ကြည့်မိကြသည်။ ညီညီခင်ကမူ မည်သို့မျှ ဂရုမထားဟန်ဖြင့် အရုပ်စာအုပ်ကို ကြည့်နေ၏။ သူ့အဖို့တော့လည်း ဤကိစ္စကို စိတ်ဝင်စားဖွယ် ကိစ္စတရပ်အဖြစ် လက်ခံလိုခြင်း မရှိဟန် တူ၏။ </p>
	<p class="block_14">ကိုကိုထွန်းသည် ညီညီခင်ကို ချက်ချင်း လျစ်လျူရှုလိုက်ပြီး </p>
	<p class="block_14">“အဲဒါ သူတို့ဆိုင်ပိတ်ရတယ်ဆိုရင် ကိုကိုတို့ကြောင့်များ ဖြစ်နေမလား မသိဘူး ငယ်ငယ်” </p>
	<p class="block_14">ကိုကိုထွန်း ပြောနေသော စကားအကြောင်းအရာသည် မိမိတို့နှင့် ပတ်သက်နေပါကလားဟု ငယ်ငယ် တွေးတောမိစပြုခိုက်မှာပင် </p>
	<p class="block_14">“သူတို့ဘာသာ ဘာဖြစ်လို့ပိတ်ပိတ်၊ ခုလိုပိတ်သွားတာ မကောင်းဘူးလား။ ဒီကောင်က လူပါးကိုဝတယ်” </p>
	<p class="block_14">ညီညီခင်သည် ကြည့်နေသောစာအုပ်ကို ပိတ်ပြီး ကိုကိုထွန်းဘက်သို့ လှည့်၍ ပြောလိုက်၏။ </p>
	<p class="block_14">မော်တော်ကားသည် ထောင်ကြီးအနီးသို့ ရောက်လာခဲ့ပြီဖြစ်သည်။ </p>
	<p class="block_14">ဒရိုင်ဘာသည် နောက်ဘက်၌ လိုက်ပါလာသော ကလေးသုံးယောက်၏ ပြဿနာ၌ သူ ဝင်ရောက်စွက်ဖက်သင့် မသင့် စဉ်းစားရင်း လိုက်ပါလာ၏။ သူသည် ဤကလေးသုံးယောက်နှင့် ပေါင်းသင်းလာခဲ့သည်မှာ နှစ်ဝက်နီးပါးရှိပြီ ဖြစ်၏။ ထို့ကြောင့် ထိုကလေးသုံးယောက်၏ စိတ်နေသဘောထားကို သူ ကောင်းစွာ သိသည်ဟု ယုံကြည်သည်။ </p>
	<p class="block_14">ပြီး မြမောင်တို့ ဆိုင်ပိတ်ရသည့်ကိစ္စကိုလည်း ဘဒင်ကို ခေါ်ပေးရသည်မှအစ သူ အလုံးစုံ သိရှိထား၏။ </p>
	<p class="block_14">ကိုကိုထွန်းအနေနှင့်တော့လည်း ညီညီခင်နှင့်ပတ်သက်၍ မည်သို့မျှ ပြန်လှန် ပြောဆိုခြင်း မပြုလိုလှပေ။ ထိုကြောင့်ပင် ပထမတကြိမ် ညီညီခင် ဝင်ရောက် ပြောဆိုကတည်းက ညီညီခင့် စကားကို လျစ်လျူရှုထားခဲ့၏။ ယခုမူ ညီညီခင့်ကို သူ လွှဲရှောင်မရတော့ဟု နားလည်ရ၏။ ညီညီခင် ပြောလာသော စကားကို သူ လုံးဝမနှစ်သက်။ </p>
	<p class="block_14"> “ညီညီ ဒီစကားမျိုးမပြောနဲ့၊ ဒီကိစ္စဟာ ညီညီကြောင့် ဖြစ်ရတာ” </p>
	<p class="block_14">“ဘာဆိုင်လို့တုံး၊ တကယ်တော့ ဒီလိုဈေးဆိုင်စုတ်တွေ ကျောင်းမှာ ရောင်းတာကိုပဲ ညီညီ မကြိုက်ဘူး၊ ညီညီသာ ဆရာကြီးဆိုရင် ကျန်တဲ့ဆိုင်တွေကိုပါ ပိတ်ပစ်မှာပဲ” </p>
	<p class="block_14">“ဒီလိုမပြောနဲ့ ညီညီ၊ ညီညီဟာ ပိုက်ဆံမရှိတဲ့လူတွေကို ဘယ်တော့မှ အကောင်းမပြောဘူး၊ အဲဒါ ကိုကိုမကြိုက်ဘူး၊ ဟိုနေ့ကလည်း ညီညီမတရားလုပ်လို့ ခုလိုဖြစ်တာ” </p>
	<p class="block_14">“အဲဒါ ညီညီ မတရားလုပ်တာလား၊ အဲဒီနေ့က ညီညီသာ လက်မမြန်ရင် ညီညီ ခံရမှာကျတော့ ကိုကိုက မပြောဘူး” </p>
	<p class="block_14"> “တော်ကွယ် ညီညီ၊ တော်၊ ဒီအကြောင်းတွေကို ကိုကို ညီညီနဲ့ မပြောချင်ဘူး” </p>
	<p class="block_14">ယခုအချိန်အထိ နုငယ်ငယ်သည် တွေတွေကလေး ကြည့်နေဆဲဖြစ်၏။ ကိုကိုထွန်းကိုယ်တိုင် ညီညီခင်နှင့် စကားပြောရသည်ကို စိတ်ညစ်ညူးရကြောင်း သိရသည်နှင့် </p>
	<p class="block_14">“ဟုတ်သားပဲ၊ ကိုကိုညီလုပ်တာ မတရားဘူး” </p>
	<p class="block_14">“လာပြန်ပလား ဒီကောင်မလေး၊ ဟင်း။ ဟိုနေ့ကတည်းက ငါနင့်ကိုပါ ဆော်ချင်နေတာ” </p>
	<p class="block_14">“ညီညီ၊ နင်နဲ့ ငါနဲ့ မပြောရဘူးလို့ မေမေပြောထားတယ် မဟုတ်လား” </p>
	<p class="block_14">ကိုကိုထွန်း စကားကြောင့် ညီညီခင်သည် တိတ်သွား၏။ သို့သော် သူ မကျေနပ်။ ကိုကိုထွန်းကမူ ငယ်ငယ့်ဘက်သို့လှည့်၍ </p>
	<p class="block_14">“တကယ်သာ သူတို့ဆိုင်ပိတ်ရတယ် ဆိုရင်တော့ သနားစရာပဲ ငယ်ငယ်၊ အဲဒါ ကိုကိုတို့ကြောင့် ဖြစ်ရတာဆိုရင် ကိုကိုတော့ ဖေဖေ့ကိုပြောမှာပဲ၊ ဆရာကြီးကလည်း ဖေဖေ့ကို မျက်နှာရအောင် မြမောင်တို့ကို ဈေးမရောင်းရဘူးလို့ ပြောချင် ပြောမှာ” </p>
	<p class="block_14">ကိုကိုထွန်းစကားကို ကြားရသောအခါ နုငယ်ငယ် စိတ်ထိခိုက်ရလေပြီ။ နုငယ်ငယ် စိတ်ထိခိုက်ရသည် ဆိုသည်နှင့် မျက်လုံးအိမ်၌ မျက်ရည်စ ရီဝေလာခဲ့ရလေသည်။ </p>
	<p class="block_14">“သူတို့ဟာ မရှိဆင်းရဲလို့ ဈေးရောင်းတာပဲဟာ၊ ပြီးတော့လည်း ဟိုနေ့ကဆို သူတို့ပဲ နာတာ မဟုတ်လား။ အထိုးလည်း ခံရသေးတယ်။ ဈေးဆိုင်လည်း ပိတ်ပစ်တယ် ဆိုရင်တော့ မကောင်းဘူးပေါ့၊ ငယ်ငယ်။ ကိုကိုတော့ မြမောင်ကို တွေ့ချင်တယ်၊ ပြီးတော့ သူတို့ ပိတ်ရတဲ့ အကြောင်းကို မေးချင်တယ်၊ ဆရာကြီးက ပိတ်ပစ်တာ ဆိုရင်တော့ ဖေဖေ့ကို ကိုကိုပြောမယ်၊ ငယ်ငယ်လည်း ပြောပါ” </p>
	<p class="block_14">“ပြောမှာပေါ့ ကိုကို၊ ခုဥစ္စာ ငယ်ငယ့်ကြောင့်ဖြစ်ရတာ၊ ငယ်ငယ်လည်း ပြောမယ်၊ အခု အိမ်ရောက်တာနဲ့ ဖေဖေ့ကို ပြောလိုက်မယ်” </p>
	<p class="block_14">“အခုတော့ မပြောနဲ့ဦးလေ၊ တော်တော်ကြာ သူတို့ဘာသာသူတို့ ဆိုင်ပိတ်တာဆိုရင် ကိုကိုတို့ပြောတာ အပိုဖြစ်နေမှာပေါ့” </p>
	<p class="block_14">ကိုကိုထွန်းအနေနှင့်တော့လည်း မြမောင်တို့ ဆိုင်ပိတ်ရသည့်ကိစ္စကိုပင် အလွန် ကြီးကျယ်သော ကိစ္စကြီးပမာ အမှတ်ထားကာ နောက်တနေ့ ကျောင်းသို့ ရောက်သည်နှင့် မြမောင်တို့ နေထိုင်ရာအရပ်ကို စုံစမ်းလေတော့သည်။ စုံစမ်းရပြီ ဆိုသောအခါ ငယ်ငယ့်ကို ဦးစွာ ပြောပြသည်။ </p>
	<p class="block_14">နောက်တနေ့သည် စနေနေ့ဖြစ်သည်။ </p>
	<p class="block_14">ဦးထွန်းတင်သည် ခပ်စောစောကတည်းကပင် ယနေ့ ကိုကိုထွန်းသည် မြမောင်ကို တွေ့ဆုံရန် ဒုံရင်းသို့ သွားမည်ဆိုသောသတင်းကို ညီညီခင့်ဆီကတဆင့် သိထားပြီးဖြစ်သည်။ သို့သော် ဤကိစ္စနှင့်ပတ်သက်၍ ကိုကိုထွန်းနှင့် မိမိ ရင်မဆိုင်သင့်ဟု ယူဆထားပြီးဖြစ်သည်။ ကိုကိုထွန်းနှင့် ရင်ဆိုင်ရလျှင် ဒေါသ မဖြစ်သင့်ဘဲ ဖြစ်လာရနိုင်သည်ကိုလည်း ဦးထွန်းတင် တွေးတောမိပြီးဖြစ်၏။ မည်သို့ဖြစ်စေ ဤကိစ္စနှင့်ပတ်သက်၍ ကိုကိုထွန်းကို ဦးထွန်းတင် ဒေါသ မဖြစ်လို။ ထိုကြောင့် သူ ရုံးမသွားမီကပင် ကျောင်းပိတ်ရက်များ၌ ကိုကိုထွန်းအား ဘယ်သို့မျှ သွားလာခွင့်မပြုရန် နုကို မှာထားခဲ့၏။ </p>
	<p class="block_14">ဒေါ်နုနုခင်ဆိုသည်မှာလည်း သားသမီးများနှင့် ပတ်သက်လျှင် ပါးနပ် ကျင်လည်သော သဘောရှိသည့် မိခင်ဖြစ်သည်။ </p>
	<p class="block_14">“မဟုတ်သေးပါဘူး သားရယ်၊ ဒီကိစ္စမှာ သားဖေဖေက သားစိတ်တိုင်းကျ လုပ်ခဲ့ပြီ မဟုတ်လား၊ ကဲ ဒီတော့ မေမေတခုမေးမယ်၊ အခု သားက မြမောင်ဆိုတဲ့ သူငယ့်ဆီကို သွားပါပြီတဲ့၊ အဲဒီသူငယ်က သူတို့ ဈေးဆိုင်ဟာ ဆရာကြီးက တားမြစ်လို့ ပိတ်လိုက်ရတယ်လို့ ပြောပါပြီတဲ့၊ အဲဒီစကားကို သားယုံမလား၊ ဟိုသူငယ်က မဟုတ်တာကို အဟုတ်လုပ်ပြီး မပြောနိုင်ပေဘူးလား” </p>
	<p class="block_14">မိခင်၏စကားကို ကြားရသောအခါ ကိုကိုထွန်းအဖို့ ရုတ်တရက် တွေဝေရသည်။ </p>
	<p class="block_14">“ဆရာကြီးက ပိတ်ခိုင်းတာဆိုရင် ဖေဖေ့ကို ပြောမှာပေါ့၊ ဖေဖေက ဆရာကြီးကို ပြောပြီး မြမောင်တို့ ဆိုင်ပြန်ရောင်းခွင့်ပေးတယ်ဆို ဖြစ်တာပဲ” </p>
	<p class="block_14">“ဟုတ်ပါပြီ၊ သားထင်သလို ဆရာကြီးက အပိတ်ခိုင်းလို့ ပိတ်ရတာ ဆိုရင်တော့ ဟုတ်တာပေါ့ သားရဲ့၊ အဲဒီလို မဟုတ်ဘဲနဲ့ ဟိုသူငယ်က လိမ်ပြောမယ်၊ သားက တကယ်ထင်ပြီး ဖေဖေ့ကို ပြောမယ်၊ ဖေဖေကလည်း သားစကားနဲ့ ဆရာကြီးကို ပြောမယ် ဆိုပါတော့၊ ဆရာကြီးက သူအပိတ်မခိုင်းပါဘူးဆိုရင် မခက်ဘူးလား” </p>
	<p class="block_14">ကိုကိုထွန်းသည် မေမေနှင့် ပတ်သက်လျှင်ကား ချစ်လည်းချစ်သည်။ မေမေသည် ဘယ်သောအခါမျှ မမှန်သောစကားကို မဆိုဟုလည်း ယုံကြည်သည်။ </p>
	<p class="block_14">ယခုလို မေမေ သာယာညင်းပျောင်း ပြောဆိုတတ်သည်ကိုလည်း နားမှာ အဝင်ချိုသည်ဟု ယူဆသည်။ သည်တော့ မေမေ့စကားကြောင့် သူ့စိတ်မှာ ဇဝေဇဝါ ဖြစ်ရသည်။ </p>
	<p class="block_14">“နောက်တခု သားစဉ်းစားဖို့ ရှိသေးတယ်။ အခုလို သူတို့ဘာသာသူတို့ ဆိုင်ပိတ်သွားတာ ကောင်းပါတယ်။ ဒါ မေမေ မတရားပြောတာ မဟုတ်ဘူး။ သား သနားတတ်သလို မေမေလည်း သနားတတ်တာပဲ။ ဒါပေမဲ့ သူတို့မှာ ကျောင်းကို လာပြီး ဈေးရောင်းမှ မဟုတ်ပါဘူး။ တခြားမှာ ရောင်းလည်း ရောင်းရပါတယ်။ တကယ်လို့ ကျောင်းမှာသာ ဆက်ပြီးရောင်းမယ်ဆိုရင် ဟိုသူငယ် မြမောင်ဆိုတာနဲ့ ညီညီတို့ ရန်စက အေးချင်မှအေးမယ်။ ညီညီနဲ့ အဲဒီသူငယ် ဒီတခါထပ်ပြီး ရန်ဖြစ်ဦးမယ်ဆိုရင်ကော ကောင်းမလား”</p>
	<p class="block_14">ဒေါ်နုနုခင်သည် မြမောင်တို့ ဆိုင်ပိတ်ရသည်နှင့်ပတ်သက်၍ ဦးထွန်းတင်ဆီက သိရသမျှကို တဆင့်ရှင်းပြလိုက်၏။ </p>
	<p class="block_14">သည်တော့လည်း ကိုကိုထွန်းသည် အမှန်တကယ်ပင် ညီညီခင်နှင့်မြမောင်တို့ နောက်တကြိမ် ရန်ဖြစ်နိုင်သည်ကို တွေးတောပူပန်ရပြန်၏။ </p>
	<p class="block_14">သို့ပေမဲ့ သူ့စိတ်မှာက မပြတ်သား။ မေမေပြောဆိုသော အကြောင်းအချက်များသည် လက်ခံနိုင်သော အကြောင်းအချက်များဟု သူ ယုံကြည်မိသည်။ မြမောင်ကိုတော့လည်း သူတွေ့ချင်သည်။ </p>
	<p class="block_14">စင်စစ် ဤကိစ္စမှာ သူ့အဖို့ လွယ်ကူသောကိစ္စတရပ် မဟုတ်သည်ကို သိ၏။ သူ့အနေနှင့် ဒုံရင်းသည် ဤမြို့နှင့် မလှမ်းမကမ်းမှာသာ ရှိသည်ဟု သိသည်။ သို့သော် သူရောက်ဖူးသောအရပ် မဟုတ်ပေ။ မြို့ထဲသို့ သွားလာသည်ကိုပင် အိမ်က ကားနှင့်သာ သွားလာခဲ့ရသော ကလေးငယ်များ အဖို့ မြို့စွန်သို့ မိမိချည်းသာ သွားလာမည် ဆိုခြင်းမှာ မိဘများအနေနှင့် လိုက်လျောနိုင်သော ကိစ္စတရပ် မဟုတ်သည်ကိုလည်း သူသိ၏။ အထူးသဖြင့် ဤကိစ္စမျိုးကို ဖခင်သည် မည်သည့် အကြောင်းမျိုးနှင့်မျှ ခွင့်လွှတ်မည် မဟုတ်သည်ကိုလည်း နားလည်၏။ ထို့ကြောင့်ပင် ကိုကိုထွန်းသည် မနေ့ကတည်းက အတန်းထဲမှ သူငယ်ချင်းတယောက်ကို အဖော်လာဖို့ ဖိတ်ခေါ် မှာကြားထားခဲ့ပြီး ဖြစ်၏။ </p>
	<p class="block_14">“ဒါဖြင့်ရင်လည်း ကိုထွန်း အဲဒီအကြောင်းတွေကို မပြောဘူးလေ၊ ကိုထွန်း မြမောင်ကို သနားတယ်၊ ညီညီထိုးလို့ သူ့မျက်နှာက အနာတွေ ဘယ်လိုနေသလဲ ဆိုတာလောက်တော့ သွားကြည့်ချင်တယ်” </p>
	<p class="block_14">“အိုကွယ်၊ ဒါကလည်း ကြီးကျယ်တာမှ မဟုတ်တာ၊ နောက်ပြီး သားတို့ ဖေဖေအနေနဲ့က သားတို့ ဟိုဟိုဒီဒီသွားတာကို မကြိုက်ဘူး မဟုတ်လား” </p>
	<p class="block_14">“ကိုထွန်းမှာ အဖော်ပါပါတယ် မေမေ၊ အဲဒါ ကိုထွန်းသူငယ်ချင်း လှမြင့်ကို မှာထားတာ၊ သူလာခေါ်ရင် အားနာစရာဖြစ်မှာပေါ့ မေမေ” </p>
	<p class="block_14">“ကိစ္စမရှိပါဘူးကွယ်။ သားသူငယ်ချင်းလာတော့ မေမေ ကြည့်ပြောလိုက်မယ်။ မဟုတ်ဘူးလား သား။ ဪ ဒါထက် ကိုထွန်းကို မေမေ ပြောဖို့တောင် မေ့နေတယ်။ ကနေ့ မေမေလေ သားကြိုက်တတ်တယ်ဆိုလို့ မုန့်ဟင်းခါးလက်သုပ်တောင် လုပ်ထားတယ်။ သမီးကလည်း ကြိုက်တယ်မဟုတ်လား။ သားသူငယ်ချင်း လာရင် သူ့ကိုလည်း ကျွေးရတာပေါ့။ နောက်တခုလည်း မေမေ ပြောရဦးမယ်။ အဲဒီစကားကိုတော့ မေမေ မပြောဘူးနေမလို့ပါ။ သား စိတ်မကောင်းမှာစိုးလို့။ ဖေဖေက ခုလို သား လူတကာတွေနဲ့ လျှောက်ပြီး ပေါင်းသင်းနေတာ သား ဟိုဟိုဒီဒီ သွားချင်တာကို မကြိုက်ဘူး။ ဒါပေမဲ့ ဖေဖေဟာ သားတွေသမီးတွေကို ဆူချင်ပူချင်တာ မဟုတ်ဘူးဆိုတာ သားလည်း အသိသားပဲ။ အဲဒါ ခုကျောင်းဖွင့်တော့လည်း သားဟာ အသက်ကြီးလာပြီ။ အပေါင်းအသင်းလည်း များလွန်းတယ်။ အထူးသဖြင့် အတန်းကြီးသားတွေနဲ့ ပေါင်းလွန်းတယ်ဆိုပြီး သားအတွက် ဖေဖေ အတော်ပဲ စိတ်မကောင်းဖြစ်နေတာ။ အဲဒါ သားကို မမကေသီဆီ ပို့ပါမယ် တကဲကဲနဲ့ မေမေ အတော်ကြီး တားထားရတယ် သားရဲ့” </p>
	<p class="block_14">သည်စကားကို ကြားရသောအခါ ကိုကိုထွန်း အမှန်ပင် တုန်လှုပ်သည်။ </p>
	<p class="block_14">စင်စစ် မိမိဘဝသည်လည်းကောင်း၊ ညီညီတို့ ငယ်ငယ်တို့ဘဝသည်လည်းကောင်း အန်တီ၏ မျက်စိအောက်တွင် ကြီးပြင်းခဲ့ကြရသည်ဖြစ်သောကြောင့် အန်တီနှင့် မိမိတို့ ညီအစ်ကိုမောင်နှမ သံယောဇဉ် ရှိကြသည်ကို ကိုကိုထွန်းသိသည်။ သည်မောင်နှမတွေထဲမှာ အန်တီသည် ကိုကိုထွန်းကို အချစ်ပိုခဲ့ဟန်ရှိလေသည်။ မကြာမီက ဖေဖေ မြိုင်သာယာသို့ ပြောင်းလာမည်ပြုစဉ်ကပင် အန်တီသည် မိမိကို သူနှင့်အတူ နေထိုင်ကျန်ရစ်ခဲ့ရန် ပြောဆိုခဲ့သေး၏။ ထို့ကြောင့် အန်တီနှင့် သွားရောက်နေထိုင်ရမည်ကို ဝန်မလေးသင့်ဟု ကိုကိုထွန်း ယူဆနိုင်၏။ သို့သော် ဟိုစဉ်ကပင် ဖေဖေကိုယ်တိုင် မိမိအား အန်တီနှင့် အတူနေခဲ့ဖို့ စီစဉ်သောအခါ ပထမဆုံး မျက်ရည်ကျရသည်မှာ ငယ်ငယ်။ မိမိနှင့်ခွဲခွာရမည်ကို ဒုတိယမလိုလားသူကား မေမေ။ တကယ်တမ်းကျတော့ မိမိကိုယ်တိုင်ပင်လျှင် သည်မိ သည်ဖ၊ သည်ညီ သည်ညီမတွေနှင့် ခွဲခွာရမည်ကိုကား မလိုလားနိုင်ပေ။ ထို့ကြောင့် အန်တီနှင့် သွားရောက်နေထိုင်ရမည်ကို ဝန်မလေးစေကာမူ သည်မိသားစုနှင့် ခွဲခွာရမည်ဆိုခြင်းကိုကား ကိုကိုထွန်း တုန်လှုပ်သည်။ </p>
	<p class="block_14">မည်သို့ဖြစ်စေ ဦးထွန်းတင်အနေနှင့်တော့လည်း ကိုကိုထွန်းကို မမကေသီထံသို့ ပို့သင့်သည် ဟု လွန်ခဲ့သောအချိန်များကတည်းကပင် ဆုံးဖြတ်ခဲ့ပြီး ဖြစ်လေသည်။ သို့သော် ကိုကိုထွန်းနှင့် ခွဲခွာရခြင်းအတွက် တအိမ်လုံး စိတ်မချမ်းမြေ့စရာ ဖြစ်ရမည့် အမှုကိစ္စများကိုကား ဦးထွန်းတင် မဆောင်ရွက်လိုပေ။ အထူးသဖြင့် ကိုကိုထွန်းကို မမကေသီထံ ပို့မည်ဆိုတိုင်း ရှေ့မှနေ၍ တားဆီးတတ်သူကား နု။ နုကိုယ်တိုင်က ကိုကိုထွန်းကို ကလေးငယ်တယောက် သဘောထားကာ တခြားတပါး ပို့ထားရမည့်အတွက် ဝန်လေးသည် ဆိုတော့လည်း ကိုကိုထွန်းကို မမကေသီထံသို့ မပို့ဖြစ်ခဲ့။ </p>
	<p class="block_14">သည်သားနှင့် သည်မယားတို့၏ အဖြစ်ကိုတွေးမိတိုင်း ပထမတွင် ရင်ထဲမှာ နွေးသည်။ နောက်တော့ လေးလံသည်။ ထိုကြောင့် ဦးထွန်းတင်သည် သည်သားနှင့် သည်မယားတို့၏အဖြစ်ကို တွေးရမည့်အတွက် ဝန်လေးသည်။ ချစ်သောဇနီးနု ကိုယ်တိုင်က သားနှင့်ပတ်သက်၍ ဘာကိုမျှ ပြန်လည် အောက်မေ့သတိရခြင်း မရှိဘဲသကဲ့သို့ နေနိုင်စွမ်းသည် ဆိုသောအခါ မိမိသည်လည်း နုကဲ့သို့ပင် ပြန်လည် အောက်မေ့သတိရဖွယ် ဟူသမျှကို မေ့ဖျောက်ထားခဲ့၏။ ထိုသတိရ အောက်မေ့ဖွယ်တို့ လိုက်လာပါမူကား လွတ်အောင်သာ ထွက်ပြေးရမြဲ ဖြစ်၏။ </p>
	<p class="block_14">ယခုမူ မယားနှင့် သားတို့အပြင် မမကေသီပါ လိုက်လာခဲ့ပြန်သည်။ မမကေသီထံမှ လွတ်မြောက်အောင် ရုန်းထွက်ခြင်းငှာ ဦးထွန်းတင် မစွမ်း။ </p>
	<p class="block_14">စင်စစ် မမကေသီဆိုသည်မှာ ဇာတ်ဆရာ။ </p>
	<p class="block_6">◾</p>
	<p class="block_14">မမကေသီသည် ဇာတ်ညွှန်းတခုကို ကိုယ်တိုင် စီစဉ်ရေးသားတတ်သည်။ ကိုယ်တိုင် ညွှန်ကြားသည်။ ကိုယ်တိုင်လည်း ပါဝင်ကပြတတ်၏။ </p>
	<p class="block_14">ထွန်းတင်အဖို့တော့လည်း နုနုခင်နှင့် လက်ထပ်ရသောနေ့တွင် အလုံးစုံသော စိတ်နှလုံး နောက်ကျုဖွယ်ရာဟူသမျှကို မေ့လျော့သည်။ တမ်းတဖွယ်သော အေးငြိမ်းကိုလည်း မေ့သည်။ ယုတ်စွအဆုံး မိမိကိုယ်တိုင် မမကေသီစီစဉ်သော မမကေသီ ညွှန်ကြားသော ဇာတ်လမ်းတွင် ပါဝင်ကပြနေရသည့် ဇာတ်ကောင်တကောင်ပါကလား ဟူသောအချက်ကိုပင် မေ့လျော့နေ၏။ </p>
	<p class="block_14">ထိုကြောင့် နုနှင့် မင်္ဂလာဆောင်ခဲ့သောနေ့က မင်္ဂလာပွဲမှ ပြန်အလာ လမ်းတွင် မမကေသီ ပြောလာသော စကားကို ရုတ်တရက် နားမလည်။ မမကေသီ၏ စကားအဓိပ္ပာယ်ကို သိနိုင်မည်လား ဟူသောအထင်ဖြင့် မမကေသီ၏ မျက်နှာပြင်တွင် စကားလုံးများ၏ ခက်ဆစ်အဓိပ္ပာယ်ကို ရှာဖွေမိသေးသည်။ သည်တော့ သိသယောင်ယောင် အထင်ရောက်သည်။ ထိုအထင်အမြင်ဖြင့် မမကေသီကို ထေ့ပြုံး ပြုံးလျက် လှောင်ကြည့်ကြည့်ရင်း </p>
	<p class="block_14">“ဘာလဲ မမကေသီ၊ မမကေသီရဲ့ကျေးဇူးကို မမေ့သင့်ဘူးလို့ အခု မမကေသီ ပြောတယ်။ တကယ်တော့ ကျွန်တော်ဟာ မမကေသီရဲ့ကျေးဇူးကို ဘယ်အခါကမှ မမေ့ပါဘူး။ ကဲ ဆိုစမ်းပါဦး မမကေသီ။ မမကေသီကို ကျေးဇူး ဆပ်ရမယ်ဆိုတယ် မဟုတ်လား။ မမကေသီမှာ တွေ့ထားပြီးသား လူ ရှိနေလို့လား” </p>
	<p class="block_14">ထွန်းတင်အနေနှင့်တော့လည်း မမကေသီထံမှ ကျေးဇူးတုံ့ပြန်သင့်သည် ဟူသောစကားကို ယခုအခါမျိုးတွင် ကြားရခြင်းနှင့်ပတ်သက်၍ မမကေသီလည်း လက်ထပ်တော့မည့်အသွင်သဘော ပြသည်ဟု မှတ်ယူခဲ့မိခြင်း ဖြစ်၏။ </p>
	<p class="block_14">သည်အခါမှာ နုကအစ မမကေသီကို ကြည်နူးသောအပြုံးနှင့် စူးစိုက်ကြည့်၏။</p>
	<p class="block_14">“အလို၊ ငါ့မောင်က မမ ဘာပြောနေတယ်၊ ဘာဆိုချင်တယ်ဆိုတာ မသိသေးဘူး ထင်ပါရဲ့” </p>
	<p class="block_14">မမကေသီသည် သူ့စကားကို အလေးအနက်ထားပြီး ပြောနေ၏။ </p>
	<p class="block_14">“ဘာလဲ မမကေသီ၊ ကဲ မမကေသီကို နုတို့က ဘယ်လိုကျေးဇူးဆပ်ရမှာလဲ” </p>
	<p class="block_14">ဒေါ်ကေသီသည် နုဘက်သို့လှည့်ပြီး စူးစိုက်ကြည့်ရင်းက </p>
	<p class="block_14">“ဘယ်လိုဆပ်ရမယ်ဆိုတော့ နုနုဆပ်နိုင်မှာလား” </p>
	<p class="block_14">“ဘာလို့မဆပ်နိုင်ရမှာလဲ မမကေသီ” </p>
	<p class="block_14">ယခုအခါ စကားလမ်းသည် မမကေသီနှင့် နုတို့အကြားသို့ ရောက်ရှိနေပေပြီ။ ထွန်းတင်သည် ဘာမျှနားမလည်။ </p>
	<p class="block_14">“စဉ်းစဉ်းစားစားလည်းပြော ငါ့ညီမ၊ တော်တော်ကြာမှ လင်ရော၊ မယားရော မျက်နှာ ပျက်မနေကြနဲ့နော်” </p>
	<p class="block_14">“ဘာပျက်စရာရှိသလဲ၊ မမကေသီအတွက်ဆို နုတို့ အစွမ်းကုန် လုပ်ပေးရမှာပဲဟာ”</p>
	<p class="block_14">ဒေါ်ကေသီသည် နုနုခင်နှင့် ထွန်းတင်တို့၏မျက်နှာကို တပြန်စီကြည့်ရင်း အခြား အကြောင်းအရာတရပ်ကို ဆက်လက် တွေးတောနေ၏။ သူ့နှုတ်ခမ်းအစုံတွင် ပြုံးရိပ်သည် သမ်းလာ၏။ </p>
	<p class="block_14">သတို့သားနှင့် သတို့သမီးကို တင်ဆောင်လာသောကားသည် မင်္ဂလာအိမ်သို့ ရောက်လုနီးပေပြီ။ </p>
	<p class="block_14">“ဒါဖြင့် ငါ့မောင်ရော၊ ငါ့ညီမပါ သေသေချာချာ နားထောင်နော်၊ တခြားတော့ မဟုတ်ပါဘူး၊ မမမှာက တယောက်တည်းသမား မဟုတ်လား၊ ဒီတော့ ငါ့မောင်တို့ ငါ့ညီမတို့ရဲ့သားဦးကို မမမွေးစားဖို့ ပေးရမယ်ဆိုရင် ပေးနိုင်ပါ့မလား” </p>
	<p class="block_14">ဒေါ်ကေသီ အတည်ပေါက်ပြောသည် မပြောသည်ကို အကဲဖမ်း၍ မရနိုင်ပေ။ သူ့မျက်နှာမှာ ကျေနပ်ပြုံးနှင့်။ ထွန်းတင်အဖို့တော့လည်း သည်တော့မှပင် စောစောပိုင်းက တိုက်ထားသော ဇာတ်ကွက်ကို ပြန်လည်သတိရမိ၏။ </p>
	<p class="block_14">မြိုင်သာယာမှ ထွက်ခွာလာခဲ့စဉ် လမ်းခရီး၌ မမကေသီသည် အေးငြိမ်း၏ ရင်သွေးနှင့် ပတ်သက်၍ ကြာမြင့်စွာ စဉ်းစားလိုက်ပါလာခဲ့ရပြီး </p>
	<p class="block_14">“ဒါဖြင့် ဒီလိုလုပ် ငါ့မောင်၊ မင်းနဲ့ နုနုနဲ့ လက်ထပ်ပြီးလို့ မြိုင်သာယာ အပြန်မှာ ငါ့မောင်ကို ငါ တခုမှာလိုက်မယ်၊ အကြောင်းကတော့ မမ ကလေးတယောက်လောက် မွေးစားချင်တယ်ဆိုတဲ့ အကြောင်းပဲ၊ ဒီတော့ ငါ့မောင်က အေးငြိမ်း ကလေးရလာတာနဲ့ မမမွေးစားဖို့ တောက မထင်မရှား ရလာဟန်အဖြစ် ယူလာခဲ့။ ပြီးတော့ မမဆီကို အကြောင်းကြားလိုက်” </p>
	<p class="block_14">ရုတ်တရက် ပြောလာခဲ့၏။ </p>
	<p class="block_14">ထိုစဉ်က ထွန်းတင်သည် မမစကားကို အံ့ဩဒွိဟ ဖြစ်ရသေးသည်။ </p>
	<p class="block_14">“ဖြစ်ပါ့မလား မမကေသီရယ်” </p>
	<p class="block_14">“ဘာလို့မဖြစ်ရမှာလဲ ငါ့မောင်ရ၊ ဒီကလေး လူမှန်းမသိခင် မွေးစားမယ့်ဥစ္စာ၊ အေး၊ တခုတော့ ရှိတယ်၊ အေးငြိမ်းကိုတော့ နောင်အခါ ဒီကလေးနဲ့ ပတ်သက်ပြီး ဘာမှ အရှုပ်အရှင်း မဖြစ်စေနဲ့” </p>
	<p class="block_14">ထွန်းတင် သဘောမပေါက်နိုင်သေးပေ။ သို့သော် မမစီစဉ်သော ဇာတ်ကို သူ ကပြရပေမည်။ </p>
	<p class="block_14">ယခုတော့လည်း မမပြောဆိုနေသော စကားများမှာ မူလကတိုက်ထားသော ဇာတ်လမ်းနှင့် အနည်းငယ် ကွဲလွဲနေသည့်အတွက် ထွန်းတင် ကြောင်အအ ဖြစ်နေရသေး၏။ ဤသည်ပင်လျှင် မမကေသီ၏ ထူးခြားတတ်စွမ်းသော အရည်အချင်းပါတကားဟု ဆင်ခြင်မိသောအခါ </p>
	<p class="block_14">“ဘာလဲ၊ မမက ကလေးမွေးစားချင်လို့လား” </p>
	<p class="block_14">“ဒါပေါ့ဟဲ့၊ ငါ့မှာက တယောက်တည်းသမား မဟုတ်လား၊ ဒီတော့ ဝမ်းမနာ သားကလေး သမီးကလေး တယောက်လောက် မွေးစားရမလားလို့” </p>
	<p class="block_14">“မမက ကျွန်တော်တို့ကလေးကိုမှ မွေးစားချင်တာလား” </p>
	<p class="block_14">“ဒီလိုလည်း မဟုတ်ပါဘူးဟယ်၊ ပြောမယ့်သာ ပြောရတာပါ၊ ကိုယ့်မောင်ရဲ့ကလေး ဆိုတာကတော့ ကိုယ့်တူ ကိုယ့်သားပဲဥစ္စာ၊ မွေးစားလို့ကော ဘာအကြောင်းထူးမှာမှတ်လို့” </p>
	<p class="block_14">“ဒါဖြင့်ရင် တခြားက ရရင် မမ မွေးစားမယ်ပေါ့ ဟုတ်လား” </p>
	<p class="block_14">“လူမှန်းသူမှန်း မသိတတ်တဲ့ အရွယ်မျိုးရရင်တော့ မွေးစားချင်သားပဲ” </p>
	<p class="block_14">“မမ အဆင်းရဲခံနိုင်ပါ့မလား” </p>
	<p class="block_14">“အမယ်လေး ငထွန်းရယ်၊ နင့်တယောက်လုံးကိုတောင် ကြီးပြင်းလာအောင် မွေးခဲ့ပြီးမှ အဆန်းလုပ်မနေပါနဲ့ဟယ်၊ နေစမ်းပါဦး၊ ငါ့မောင်က ဒီစကားတွေ ပြောလာအောင် ကလေး ရှာပေးနိုင်လို့လား” </p>
	<p class="block_14">“ရှာစရာ မလိုဘူး မမ၊ ကျွန်တော်တို့ တောသွားရင် ဆင်းရဲတဲ့ မိဘသားသမီးတွေ မိဘမဲ့ကလေးတွေကို တွေ့နေရတာပဲဥစ္စာ၊ အဲဒီလိုထဲက တယောက်ယောက်ကို ယူမွေးစားရင် ရတာပေါ့” </p>
	<p class="block_14">“ဒီလိုဆိုရင်လည်း ငါ့မောင် ရှာကြည့်စမ်းပါ၊ မိဘမရှိတဲ့ ကလေးဆိုရင်တော့ ပိုကောင်းတာပေါ့ကွယ်” </p>
	<p class="block_14">နုနုခင်သည် ထိုအပျိုကြီးကို ယခုတကြိမ်တွင် အလွန်အမင်း အံ့သြရလေတော့သည်။ သည်မှာ ဇာတ်ကနေပါကလားဟူ၍ကား နည်းနည်းကလေးမျှ မရိပ်စားမိ။ ကုန်ကုန်ပြောရလျှင် ထိုအပျိုကြီး၏ ဇာတ်လမ်း၌ မိမိကိုယ်တိုင် ပါဝင်ကပြနေရပါကလားဟူသော အဖြစ်ကိုလည်း နုနုခင် သတိထားမိခြင်း မရှိပေ။ </p>
	<p class="block_14">ထိုအပျိုကြီး၏ စကားကိုလည်း နုနုခင် အစွဲအမှတ် မထားခဲ့။ </p>
	<p class="block_14">စင်စစ် မြိုင်သာယာသည် ခရိုင်မြို့တမြို့ဖြစ်သော်လည်း ခြောက်သွေ့ ငြီးငွေ့သောအသွင်ကို ဆောင်သည်ဟု နုနုခင်ထင်သည်။ အထူးသဖြင့် အုပ်ချုပ်ရေးအရာရှိပိုင်းနေသော ရပ်ကွက်သည် မြို့ပြင်ကျ၍ အေးချမ်းဆိတ်ငြိမ်သည် မှန်ပါ၏။ သို့သော် ထိုအေးချမ်းဆိတ်ငြိမ်သော ရပ်ကွက်တွင် နုနုခင်သည် အိမ်ကြီးထက်၌ တကိုယ်တည်းလိုလို နေခဲ့ရသော နေ့ရက်များစွာကို ကျော်လွန်ခဲ့သည် နှင့် ပျင်းရိငြီးငွေ့လာသည်မှာ အမှန်ပင်။ </p>
	<p class="block_14">အိမ်မှာ ကိုကို အမြဲရှိနေသည်ဆိုလျှင် များစွာ မထောင်းတာလှ။ ကိုကို ရုံးသွားပြီဆိုသောအခါ ကိုကို့ကို ကားပေါ်အထိ လိုက်ပို့သည်။ ကိုကို့ကား မျက်စိအောက်မှ ပျောက်သည်အထိ ငေးမောရသည်။ ကိုကို့ကား မျက်စိအောက်မှ ပျောက်ကွယ်သွားပြီဆိုသောအခါ ရင်ထဲမှာ လွတ်ဟာ၍ ကျန်ရစ်ခဲ့ရ၏။ တခါတရံ နေ့ခင်းမှာ ကိုကို ပြန်လာတတ်သည်မှန်၏။ သို့ပေမဲ့ တနေ့တာလုံးလိုလို စိတ်အာရုံသည် ခိုနားရာ ကင်းမဲ့လွန်းသည်။ နေ့ခင်းဆိုလျှင် ဤအိမ်ကြီး တခုလုံးသည် လူသူကင်းမဲ့သော အဆောက်အအုံကြီးတခုလိုပင် ခြောက်သွေ့သည်။ တခြား မင်းကတော်တွေလို စုဝေးဖဲကစားမည်၊ ဟိုသည်စသည်ဖြင့် တပါးသူတွေအကြောင်း ပြောမည် ဆိုလျှင် စိတ်အာရုံကို ခိုနားစရာပေးနိုင်မည် ဖြစ်ကောင်းဖြစ်မည် မှန်သော်လည်း နုနုခင် သည်လိုအလုပ်မျိုးကို စက်ဆုပ်တတ်သည်။ </p>
	<p class="block_14">“နောက်တော့လည်း သားတွေသမီးတွေနဲ့ ပျော်စရာကြီးဖြစ်လာမှာပေါ့ နုရယ်”</p>
	<p class="block_14">ဟူသော ကိုကို့စကားကို ကြားရတော့ စိတ်ကူးယဉ်အတွေးနှင့် ကိုယ့်ကိုယ်ကိုယ် ကျေနပ်သည်။ </p>
	<p class="block_14">သည်သဘောကို နု နားလည်သည်။ မိန်းမသားတယောက်အနေနှင့် မိမိပိုင်ဆိုင်သော ဘဝဆိုသည်မှာလည်း ဤသို့သာလျှင် ဖြစ်သင့်သည်ဟု နု ယူဆထားပြီးဖြစ်သည်။ အိမ်ထောင် ပြုသည်နှင့် လင်ကို မည်သို့ပြုစုရမည်၊ သားကို မည်သို့ စောင့်ရှောက်ရမည် ဆိုသည်တို့ကို မေမေသည် တိုးတိုးတိတ်တိတ် သင်ကြားလိုက်ပြီး ဖြစ်သည်။ သားသမီးဆိုသည်ကား မိဘ၏ရတနာ၊ အိမ်ထောင်၏ ရသာထူးဟူသော အယူအဆမျိုးကိုလည်း နု သဘောပေါက်သည်။ </p>
	<p class="block_14">သည်တော့ ဤပျင်းရိငြီးငွေ့ဖွယ်သော အိမ်ကြီးသည် မကြာမီအတွင်းမှာပင် စိုပြည်သာယာခြင်းဖြင့် ပြည့်စုံလာမည်ဟု မျှော်လင့်ခဲ့ရ၏။</p>
	<p class="block_14">ဤသို့ဖြင့် တခါတရံ ကိုကို တောသွားသည်နှင့် သည်အိမ်ကြီးမှာ အိမ်ဖော်များကိုသာ အဖော်ပြု၍ တပတ်နှစ်ပတ်နေရသည့် အဖြစ်မျိုးကို ကြုံလာရသည်။ သည်အခါတွေမှာ ကိုကို့ကို ပိုပြီးလွမ်းလာသည်ထင်၏။ ကိုကို မရှိနှင့်ဦး။ ကိုကို့ကိုယ်စား တဦးဦးတော့ ရှိကောင်းပေသည်။ </p>
	<p class="block_14">ဤသို့ဖြင့် လေးငါးခြောက်လသာ ကြာမြင့်ခဲ့သည်။ သားသမီးရတနာ ရနိုင်ဖို့ လမ်းစသည် မပေါ်လာ။ ခုနစ်လ ရှစ်လမှာ ကိုကိုက ကျွမ်းကျင်သော ဆရာဝန်တယောက်ကို အိမ်သို့ ခေါ်လာပြီး စစ်ဆေးစုံစမ်းစေသည်။ ဆရာဝန်သည် အားတက်လောက်ဖွယ်သော အဖြေကို မပေး။ ကိုးလ၊ ဆယ်လ အချိန်တွေသာ ကုန်ခဲ့သည်။ ဤအိမ်ကြီးသည် ခြောက်သွေ့မြဲ ခြောက်သွေ့နေခဲ့၏။ </p>
	<p class="block_14">ယခုတကြိမ် ကိုကို တောမှပြန်လာသောအခါ နုစိတ်ကို လှုပ်ရှားစေသော အဖြစ်အပျက်တရပ် ပေါ်ပေါက်လာခဲ့လေသည်။ စင်စစ်တော့လည်း ဤအဖြစ်အပျက်သည် နုစိတ်ကို အမှန်တကယ် လှုပ်ရှားခြင်း ဖြစ်လိမ့်မည်ဟုလည်း ကိုကိုကိုယ်၌က တွေးထင်မျှော်လင့်ထားခြင်း မရှိပေ။ ဤအဖြစ်အပျက်မှာလည်း မမကေသီ စီစဉ်သောဇာတ်လမ်း၏ တစိတ်တဒေသသာ ဖြစ်ပေသည်။ ထိုဇာတ်လမ်း၌ နု ပါဝင်ခြင်း မရှိပေ။ အမှန်အားဖြင့် နုသည် ပွဲကြည့်ပရိသတ်တဦးသာလျှင် ဖြစ်သင့်လေသည်။ ထို့ကြောင့်လည်း </p>
	<p class="block_14">“မမအတွက် ကလေးတယောက်တော့ တွေ့ခဲ့ပြီ နု၊ အဲဒါ ကနေ့ပဲ မမဆီကို စာရေးဖို့လိုမယ်” </p>
	<p class="block_14">ကိုကိုသည် ထိုစကားကို ခပ်ပေါ့ပေါ့ပြောလိုက်ခြင်း ဖြစ်၏။ </p>
	<p class="block_14">“ဘာပြောတယ် ကိုကို၊ မမဖို့ ကလေး ဟုတ်လား” </p>
	<p class="block_14">နုကိုယ်တိုင် စိတ်ဝင်စားနေသည်ဟူ၍ ကိုကို မရိပ်မိ။ </p>
	<p class="block_14">“ဟုတ်တယ်လေ၊ ကိုကိုတို့ ဒီမလာခင် မှာလိုက်တယ် မဟုတ်လား၊ မမက ကလေး လိုချင်တယ် ဆိုတာ” </p>
	<p class="block_14">“ဘယ်က ကလေးလဲ ကိုကို၊ ဘယ်မှာလဲဟင်” </p>
	<p class="block_14">နုကိုယ်တိုင် စိတ်အားထက်သန်စွာ ပြောနေခြင်းအတွက် ကိုကိုသည် နုအကဲကို ဖမ်းမိအောင် ကြိုးစားကြည့်၏။ သို့သော် နု စိတ်လှုပ်ရှားနေပြီဟု မထင်သေး။ </p>
	<p class="block_14">“ဟို သဲတောဆိုတဲ့ ရွာကပါ၊ ကလေးက အဖေလည်း မရှိ၊ အမေလည်း မရှိဘူး” </p>
	<p class="block_14">“ဘယ်အရွယ်လဲ ကိုကို” </p>
	<p class="block_14">“လေးငါးခြောက်လပဲ ရှိဦးမပေါ့” </p>
	<p class="block_14">“ဟင်၊ သနားစရာပါလား ကိုကိုရယ်၊ ကလေးက ယောက်ျားလေးလား မိန်းကလေးလား” </p>
	<p class="block_14">“ယောက်ျားကလေး၊ မအေကလည်း လွန်ခဲ့တဲ့တလလောက်ကပဲ ဆုံးသွားသတဲ့၊ ကိုကိုတောင် ကလေးဖို့ဆိုပြီး ပိုက်ဆံပေးခဲ့သေးတယ်၊ ဒီကလေးမှာက ဆွေမျိုးသားချင်းလည်း မရှိဘူး။ ခုလောလောဆယ်တော့ သူကြီးဆီမှာပဲ ထားခဲ့တယ်၊ မမရောက်လာမယ့် အချိန်လောက်ကျမှ ကလေးကို ဒီကနေပြီး အယူလွှတ်မလို့” </p>
	<p class="block_14">“တခါတည်းပဲ ခေါ်ခဲ့ရောပေါ့ ကိုကိုရယ်” </p>
	<p class="block_14">“တခါတည်း ခေါ်လာလို့ နုမှာ” </p>
	<p class="block_14">“အို နုမှာ ဘာမှဒုက္ခမပိုပါဘူး၊ တကယ်ဆို ဒီအချိန်မှာ နုလည်း ကလေးတယောက်ကို ပြုစုနေရမယ့်အချိန်ပဲ ဥစ္စာ” </p>
	<p class="block_14">အဆုံးကျတော့လည်း နုကိုယ်တိုင် သည်ကလေးကို စိတ်ဝင်စားလွန်းနေသည့်အတွက် ကိုကို့စိတ်မှာ စနိုးစနောင့် ဖြစ်ရသေးသည်။ သို့သော် နုကိုယ်တိုင်က ထိုကလေးကို ယူဖို့ တဖွဖွ ပြောလာတော့လည်း အေးငြိမ်းထံက ကလေးကို အယူလွှတ်ရသည်။ </p>
	<p class="block_14">သည်ကလေး အိမ်ရောက်ပြီဆိုသောအခါ နုမှာ တကယ်ပဲ ရတနာအိုးတွေ တူးဖော် ရရှိသူလိုပင် ကြည်နူးမဆုံးနိုင်။ </p>
	<p class="block_14">ကိုကို့စိတ်မှာက အနေမဖြောင့်။ </p>
	<p class="block_14">မမကေသီ ရောက်လာတော့လည်း မမကေသီကိုယ်တိုင် သူ စီစဉ်သောဇာတ်လမ်း၌ မူလက ပါဝင်ခြင်း မရှိသော သူညွှန်ကြား သင်ပြထားခြင်း မရှိသော ဇာတ်ဆောင်တဦး ပါဝင်ကပြလာခြင်း အတွက် လွန်မင်းစွာ အံ့သြရလေတော့သည်။ </p>
	<p class="block_14">“မမမှာက ကျောင်းတက်နေရတော့ ကလေးကို ဂရုစိုက်ဖို့ အချိန်လည်း ရမှာမဟုတ်ဘူး၊ တာဝန်ပိုလာမှာပဲ၊ နုမှာက ဒီအိမ်မှာ အလုပ်လည်း ရှိတာမဟုတ်ဘူး၊ ကလေးကလည်း ငယ်ပါသေးတယ်၊ ဒီတော့ နုတို့နဲ့ပဲ အတူထားပါ မမရယ်၊ အိမ်မှာ ကလေးရှိတော့ နုလည်း အပျင်းပြေမယ်၊ နုတို့လည်း ကလေး မြန်မြန်ရလွယ်မယ် မဟုတ်ဘူးလားဟင်၊ ကလေးကြီးလာတော့ မမ ခေါ်ချင်ခေါ်ပါ၊ အဲဒီတော့လည်း နုတို့ကလေးက မမကလေးပဲပေါ့၊ ဟုတ်ဘူးလား ကိုကို” </p>
	<p class="block_14">ကိုကိုရော မမကေသီပါ လွယ်လွယ်နှင့် စကားပြန် မပေးနိုင်လောက်အောင် ကြုံရလေတော့သည်။ </p>
	<p class="block_14">အဆုံးကျတော့လည်း မမကေသီအဖို့ လက်လျှော့ရန် မခဲယဉ်းသောအခြေသို့ ရောက်ခဲ့ရလေသည်။ </p>
	<p class="block_14">ထိုကြောင့်ပင် မြမောင်နှင့်ပတ်သက်၍ ကိုကိုထွန်း အတွယ်အတာ ရှိလွန်းနေသည်ကို မိမိတဦးချင်းအနေဖြင့် နားလည် သဘောပေါက်သည်ဟု ဦးထွန်းတင် ယူဆ၏။ သို့သော် သည်မြမောင်ကို အကြောင်းပြု၍ အေးငြိမ်း ဝင်ရောက်လာသည်နှင့် ကိုကိုထွန်း၏ အဖြစ်မှန် ပေါ်ပေါက်လာရမည်ကိုကား ဦးထွန်းတင် စိုးရိမ်သည် ထိတ်လန့်သည်။ သည်အဖြစ်မျိုးကိုသာ ရင်ဆိုင်ရမည်ဆိုပါက ဤအိမ်ထောင်စု၏ အလုံးစုံသော သာယာခြင်း၊ ကျေနပ်ဖွယ် ရှိခြင်းတို့သည် လွင့်စဉ်ပျောက်ပျက်ကြရမည် မလွဲပေ။ တချိန်တည်းမှာပင် ကြေကွဲခြင်း၊ သင်္ကာမကင်းနိုင်ခြင်းတို့နှင့် အတူ မည်သည့်အခါမျှ ဖြေရှင်းနိုင်မည် မဟုတ်သော ပြဿနာများ ဆင့်ကဲလာကြလိမ့်မည် ဖြစ်သည်ဟုလည်း ဦးထွန်းတင် နားလည်ရ၏။ </p>
	<p class="block_6">◾</p>
	<p class="block_14">သည်ပြဿနာတွင် ယခုအတိုင်းဆိုလျှင် ကိုကိုထွန်းသာ အဓိကဟု ဦးထွန်းတင် ထင်မှတ်ခဲ့သည်။ စေ့စေ့တွေးမိတော့လည်း ပြဿနာအလုံးစုံကို ကိုကိုထွန်းအပေါ်မှာ သူပုံမချရက်။ စင်စစ် ဤကလေး ဘာမျှ သိရှာသည် မဟုတ်ပေ။ တခုလည်း ရှိသည်။ ဤကလေးကို မမကေသီထံသို့ ပို့လိုက်ရုံမျှဖြင့် ပြဿနာအလုံးစုံသည် ချက်ချင်း ပြီးပျောက်သွားမည်ဟု ဦးထွန်းတင် ယုံကြည်ထားပြီးဖြစ်သည်။ ထို့ကြောင့် ကိုကိုထွန်းသာလျှင် အဓိကဟု သူ ယူဆသည်။ </p>
	<p class="block_14">အံ့သြစရာကောင်းသည်ကား နု။ ကိုကိုထွန်းကို နုရင်မှာလွယ်၍ မွေးခဲ့ရသည် မဟုတ်ပါဘဲလျက် ကိုကိုထွန်းအပေါ်တွင် သားရင်း သမီးရင်းလို မှတ်ယူကာ ညီညီခင်၊ နုငယ်ငယ်တို့နှင့်မခြား တသဘောတည်း ထားလာခဲ့သော နုစိတ်ကိုတော့လည်း ဦးထွန်းတင် အနှောင့်အယှက် မဖြစ်စေချင်ပေ။ ဟိုစဉ်အခါက အသက်အရွယ် ကြီးရင့်လာလျှင် မမကေသီထံတွင် ထားခွင့်ပြုနိုင်မည် ဆိုခဲ့ဖူးသော နုကိုယ်တိုင် ကိုကိုထွန်းကို တခြားတပါးသို့ မပို့ဆောင်ရက်။ ကိုကိုထွန်း ရှိနေခြင်းဖြင့် မည်သည့် အရေးအခင်းများ ပေါ်ပေါက်လာနိုင်သည်ကိုကား သင်း မသိ။ </p>
	<p class="block_14">မြမောင်ကိစ္စမျှလောက်နှင့် ကိုကိုထွန်းကို မမကေသီထံသို့ ပို့ရမည်ဆိုခြင်းကိုတော့လည်း ဦးထွန်းတင်သည် ဒေါ်နုနုခင်နှင့် အကျောက်အကန် မပြောလို။ မည်သို့ဖြစ်စေ ကိုကိုထွန်းကို မမကေသီထံသို့ အနှေးနှင့်အမြန် ပို့ရမည်ဟူ၍ကား ဦးထွန်းတင် ဆုံးဖြတ်ပြီးဖြစ်လေ၏။ </p>
	<p class="block_14">ထိုကြောင့်လည်း ကိုကိုထွန်း သည်မှာ ဆက်လက်နေထိုင်ရန် မသင့်တော်သော အကြောင်းအချက်များကို စုဆောင်းခဲ့ရလေသည်။ </p>
	<p class="block_14">ဤသို့ဖြင့် ရက်များမကြာမီအတွင်းမှာပင် နောက်ဆုံးအခြေအနေများသည် မကြာခင်က နယ်ပိုင်ဘဝမှ အရေးပိုင်အဖြစ် တိုးမြှင့်ခန့်ထားခြင်း ခံခဲ့ရသော ဦးထွန်းတင်၏အိမ်သို့ ဆိုက်ရောက်လာခဲ့လေသတည်း။ </p>
	<p class="block_14">စင်စစ် ဤအခြေအနေသည် အရေးပိုင်မင်းတဦးတည်း သို့မဟုတ် အရေးပိုင်မင်း၏ မိသားစု တခုတည်းနှင့်သာ စပ်ဆိုင်သော အရေးအခင်း မဟုတ်ပေ။ တတိုင်းပြည်လုံးနှင့် စပ်လျဉ်းသော အရေးအခင်းဖြစ်လေသည်။ </p>
	<p class="block_14">မှန်၏။ တိုင်းပြည်တပြည်လုံး၏ အားထားကိုးစားခြင်း ခံရသော ဗိုလ်ချုပ်အောင်ဆန်းနှင့် ခေါင်းဆောင်ကြီးများသည် မသမာသူများ၏ လုပ်ကြံခြင်းဖြင့် ဆုံးရှုံးရပြီ ဆိုတော့လည်း တတိုင်းပြည်လုံးကပင် ဗိုလ်ချုပ်တို့အတွက် ယူကျုံးမရသည်နှင့်အတူ ယုတ်မာသော လူသတ်သမား များကို ရှုတ်ချပြစ်တင်ကြလေတော့သည်။ ဤကဲ့သို့သော လူသတ်ဝါဒ ရှုတ်ချပွဲများတွင် ကိုကိုထွန်းလို ကလေးသူငယ်တယောက်ကအစ ပါဝင်လာခြင်းသည် အလွန်နှစ်ထောင်း အားတက်ဖွယ် ဖြစ်သင့်လှပေသည်။ </p>
	<p class="block_14">သို့ပါလျက် ထိုတနင်္ဂနွေနေ့တွင် ကျင်းပသော လူသတ်ဝါဒ ရှုတ်ချပွဲသို့ ကိုကိုထွန်း တက်ရောက်မည်ဆိုခြင်းကို အရေးပိုင်မင်းသည် အလွန်ကြီးမားသော ပြစ်မှုကြီးတခုအဖြစ် ပြောဆို တားမြစ်ထားခဲ့၏။ </p>
	<p class="block_14">ကိုကိုထွန်းအဖို့တော့လည်း လူကိုယ်တိုင် မြင်တွေ့ဖူးခြင်းမရှိသော ဗိုလ်ချုပ်အောင်ဆန်း ကျဆုံးပြီဆိုသောသတင်းကို ကြားရုံမျှနှင့် မျက်ရည်ကျခဲ့ရသည့်အဖြစ်ကို ခံစားခဲ့ရပြီ ဖြစ်ရကား ဤလူသတ်ဝါဒရှုတ်ချပွဲကြီးကို တက်ရောက်သင့်သည်ဟု ယုံကြည်၏။ ဗိုလ်ချုပ်တို့ ဘာကြောင့် လုပ်ကြံခံရသည်၊ ဘယ်သူတွေက အဘယ်ရည်ရွယ်ချက်ဖြင့် လုပ်ကြံသည် စသော အကြောင်းအချက်များကို သိချင်သည်။ တချိန်ချိန်တွင် ဗိုလ်ချုပ်အောင်ဆန်းကို သူတွေ့ရမည်ဟု ယုံကြည်ထားခဲ့ရာမှ ယခုကဲ့သို့ ရုတ်တရက် ကွယ်လွန်ရပြီ ဆိုသောအခါ သူ့အနေနှင့် ဤလူသတ်ဝါဒ ရှုတ်ချပွဲကြီးသို့ တက်ရောက်ခြင်းဖြင့် ဗိုလ်ချုပ်ကို ကြည်ညိုကြောင်း ပြသရာရောက်နိုင်သည် ဟုလည်း ယူဆ၏။ တကျောင်းလုံးက ဆရာ၊ ဆရာမတွေကိုယ်တိုင် တက်ရောက်မည်ဟုလည်း သိထား၏။ ထို့ကြောင့် သူသည် ပြစ်မှုတခုကို ကျူးလွန်ရန် ကြံရွယ်သည်ဟု လုံးဝမထင်။ </p>
	<p class="block_14">သို့ဖြင့် ဖေဖေ တားမြစ်ထားသည့်ကြားမှ ဤလူသတ်ဝါဒ ရှုတ်ချပွဲကြီးသို့ တက်ရောက် ဖြစ်သည်ဆိုတော့လည်း ဖေဖေသည် ကိုကိုထွန်းအား ငယ်ငယ်ရွယ်ရွယ်မှာပင် နိုင်ငံရေး၌ စိတ်ဝင်စားလွန်းသည်ဟူသော စွဲချက်ကိုတင်၏။ နောက်တနေ့မှာပင် မမကေသီထံ ပို့မည်ဟူသော စီရင်ချက်ကို ချ၏။ </p>
	<p class="block_14">ထိုအခါ မေမေနှင့် ငယ်ငယ်တို့ ငိုကြရလေသည်။ ကိုကိုထွန်း မကျေနပ်။ နားမလည်။ </p>
	<p class="block_" id="calibre_link-69">◾</p>
</div>

<div class="calibre" id="calibre_link-12">
<h1 class="block_12" id="calibre_link-70">| ၈ |</h1>
	<p class="block_13">&nbsp;</p>
	<p class="block_14">ကြခတ်ပင်များကို အညီဖြတ်ကိုက်ထားသည် ဖြစ်သောကြောင့် မြကတ္တီပါထည်ကို ရံပတ်ထားသည်ဟု ထင်မှတ်နိုင်လေသည်။ ခြံတွင်း၌ မရန်းပင်ကြီးများသည် ရံခါ၌ သေယစ်မူးသဖြင့် ပျော်မြူးကခုန်နေကြသော ယောက်ျားကြီးများနှင့်လည်းကောင်း၊ ရံခါ၌ ထိတ်လန့်တုန်လှုပ်ခြင်းဖြင့် မိမိ၏ခန္ဓာကိုယ်ကို ရပ်တည်ခြင်းငှာ မစွမ်းနိုင်လောက်အောင် ယိမ်းမူးယိမ်းယိုင် ဖြစ်နေသော အမျိုးသမီးကြီးများနှင့်လည်းကောင်း ခိုင်းနှိုင်းအပ်ပေသည်။ မြက်ခင်းသည် လဲလျောင်း နေပျော်ဖွယ်သော မြကမ္ဗလာထည်နှင့် တူ၏။ ပန်းပင်များသည် နုမျစ်လတ်ဆတ်သောသဏ္ဌာန်၊ ဖျတ်လတ်သွက်လက်သော ဟန်ပန်တို့ကို ဆောင်လျက် “သည်မှာ ငါတို့သာလျှင် အလှဆုံး၊ အတင့်ဆုံး ဖြစ်ကောင်းသည်” စိတ်မှတ်ထားကာ ဝင့်ကြွားလိုသော စိတ်မနောရှိသည့် အပျိုမကလေး များနှယ် ရံခါတွင် ဆံစကို ခါ၏။ ရံခါတွင် မျက်နက်ဆံကိုသာလျှင် လှုပ်ရှားစေ၏၊ ရံခါတွင် အပြုံးနှင့် ချိုမြို့သည်။ ရံခါတွင် လည်တံကို ငဲ့တတ်၏။ ရံခါတွင် ရင်သားကို စွင့်တတ်၏။ ရံခါတွင် ခါးတံကို လှုပ်ခါတတ်၏။ ရံခါတွင် ခြေတံကို မြင့်ယောင် နိမ့်ယောင် ပြုတတ်၏။ ပြီးတော့ သူတို့သည်ပဲ သည်ကမ္ဘာကို မထီလေးစားပြုဟန်ဖြင့် မျက်နှာကို မော့ချင်မော့တတ်သေးသည်။ ရင်ထဲမှာတော့ ပီတိ အပြည့်သားနှင့်။ </p>
	<p class="block_14">သည်အဖြစ်မျိုးတွေကို ဤအိမ်ကြီးသည် နှစ်ကာလကြာမြင့်စွာ အတွေ့အမြင်၊ အသိအကြား အဆင်အခြင်ရှိခဲ့ပြီး ဖြစ်ဟန်တူ၏။ သူ့မှာက သည်ပတ်ဝန်းကျင်တွင် လှုပ်ရှားဖြစ်ပေါ်နေသမျှကို ညွတ်နူးသည်လည်း မရှိ၊ စက်ဆုပ်သည်လည်း မရှိ၊ တက်ကြွသည်လည်း မရှိ၊ အားငယ်သည်လည်း မရှိ၊ ဝင့်ကြွားသည်လည်း မရှိ၊ ကြောက်လန့်သည်လည်း မရှိ၊ ပြုံးရယ်သည်လည်း မရှိ၊ ညှိုးငယ်သည်လည်း မရှိ၊ အခါမလပ် နကမ္ပတိ။ </p>
	<p class="block_14">ထိုအိမ်ကြီးတွင် ဒေါ်ကေသီ နေထိုင်၏။ </p>
	<p class="block_14">ဒေါ်ကေသီသည် ၁၉ ရာစု နောက်ဆုံးနှစ်တွင် လူဖြစ်လာခဲ့သော အမျိုးသမီးတဦးဖြစ်၏။ သို့သော် ၂၀ ရာစုတွင် နောက်ဆုံးမွေးဖွားလာခဲ့သော အမျိုးသမီးတယောက်ဟု မှတ်ယူနိုင်ပေသည်။ </p>
	<p class="block_14">ကိုကိုထွန်းသည် အလှဘုရင် ခင်မြရင်ဟု ထင်ရှားသော ရုပ်ရှင်မင်းသမီးတယောက်ကို ရုပ်ရှင်ကားတွင်လည်းကောင်း၊ ဓာတ်ပုံအရုပ်ကားများတွင်လည်းကောင်း မြင်ဖူး၏။ ခင်မြရင်နှင့် ပတ်သက်၍ ကိုကိုထွန်း၏ စိတ်အာရုံ၌ လေယူရာတိမ်းဟူသော ဝေါဟာရသည် စွဲငြိခဲ့ဖူး၏။ အန်တီကေသီသည် ခင်မြရင်၏လေယူရာတိမ်းကို သူ၏နဖူးထက်တွင် ဖန်ဆင်းထားဟန်ရှိလေသည်။ မျက်ခုံးမွေးသည် တပင်ချင်း တန်းစီလျက် ဂျီသြမေထရီဘာသာတွင် သင်မှတ်ခဲ့ရသော လေးကြိုးမျဉ်းကဲ့သို့ ကွေးဝိုက်နေ၏။ မျက်လုံးများမှာ သံပတ်ပေးထားသော အရုပ်တခုလို လှုပ်ရှားလွန်းသည်ဟု ထင်ရ၏။ အဝလွန်သဖြင့် ပြည့်ပြည့်လျှံလျှံကြီး ဖြစ်နေဟန်ရှိသော ပါးပြင်တွင် ဆေးဆိုးထားသည်မှာ ပန်းရောင်နှင်းဆီပွင့်ကြီးက ပွင့်ချပ်များကို တင်ထားသည်နှင့် တူ၏။ သည်မျက်နှာဝဝကြီးမှာ ပါးစပ်ပေါက်သေးသေးကလေးတွင် နှုတ်ခမ်းလွှာကို တွတ်တွတ်နီ ဆိုးထားသည်မှာ စကားပြောတိုင်း ငရုတ်သီးချိုချဉ်ကို ပြူတစ်ပြူတစ်လုပ်ကာ စို့နေသည်ဟူသော အမှတ်ဖြင့် ကိုကိုထွန်း ရယ်ချင်သည်။ မနည်းပင် ကျိတ်မှိတ်ထားရသည့်အတွက် ပင်ပန်းသည်။ လက်သည်းများကို ခပ်ချွန်ချွန် ပြုလုပ်ကာ ဆေးဆိုးထားခြင်းကို ကိုကိုထွန်း ပထမဆုံးအကြိမ် တွေ့ဖူးခြင်းဟု ထင်၏။ ဝဖိုင့်သော ခန္ဓာကိုယ်ကို လှုပ်ခါ လမ်းလျှောက်တတ်ခြင်းကိုတော့ ကိုကိုထွန်း မျက်စိနောက်သည်မှာ အမှန်ပင်။ သို့သော် ကိုကိုထွန်းကို တွေ့သောအခါ သူ့မျက်နှာက ချိုရွှင်သည်။ </p>
	<p class="block_14">“ကိုထွန်းရောက်လာမှကို၊ တနေ့ကျရင် ကိုထွန်း အန်တီ့ဆီ ရောက်လာလိမ့်မယ်ဆိုတာ အန်တီ အစောကြီးကတည်းက သိတယ်” </p>
	<p class="block_14">အသံက သေးပြီး စူးသည်။ သို့သော် ကိုကိုထွန်းစိတ်ထဲမှာ ထိုအသံသည် ချိုလည်းချိုသည်ဟု မှတ်ယူရ၏။ </p>
	<p class="block_14">“အင်း အန်တီတို့အိမ်လည်း ကိုထွန်းရောက်လာမှ စိုစိုပြည်ပြည် ဖြစ်တော့မှာပဲဟေ့”</p>
	<p class="block_14">ဟုဆိုရင်း စားပွဲပေါ်ရှိဘူးထဲက စီးကရက်ကို ထုတ်ယူပြီး ဖွာရှိုက်သည်။ စီးကရက် လက်ကြားညှပ်ထားပုံကို ကိုကိုထွန်း သဘောကျမိသည်။ အန်တီသည် မည်သို့ပင် အသစ်အဆန်း ဖြစ်နေစေကာမူ ယခင်ကလိုပင် ချစ်မြတ်နိုးဖွယ်ရာ ကောင်းလိမ့်မည်ဟုတော့ ကိုကိုထွန်း ထင်မှတ်သည်။ </p>
	<p class="block_14">သို့သော် အန်တီသည် နေ့စဉ် ကျောင်းတက်သွား၏။ ထိုအခါ ဤအိမ်ကြီး တိတ်ဆိတ်နေခြင်းကိုကား ကိုကိုထွန်း များစွာသဘောမကျ။ </p>
	<p class="block_14">စင်စစ် ဤအိမ်ကြီးမှာ အန်တီကေသီတယောက်တည်း နေထိုင်သည် မဟုတ်ပေ။ ဤခြံကြီးကို စောင့်ကြပ်ရသော အဘိုးကြီး ဦးဖိုးလှဆိုသူရှိ၏။ အန်တီကေသီ၏ကားကို မောင်းသော ဒရိုင်ဘာ ကိုစိန်လှဆိုသူနှင့် သူ့မယား မမြသန်း၊ သားငယ်တို့လည်း ရှိသည်။ ခြံကိုပြုပြင်မွမ်းမံရသော ကုလားရာမန်လည်း ရှိ၏ သို့သော် သူတို့အားလုံးသည် ခြံနောက်ပိုင်းတန်းလျားတွင် နေထိုင်ကြ၏။ ဤအိမ်ကြီးသို့ အဝင်အထွက် မရှိဟု မှန်းဆရသည်။ </p>
	<p class="block_14">အိမ်ကြီး၏အောက်ထပ် မီးဖိုချောင်နှင့် ကပ်လျက်အခန်းသည် ဟိုစဉ်က စတိုခန်းဖြစ်သည်။ သို့သော် ယခုအခါ ထိုအခန်း၌ ထမင်းချက် ဒေါ်လှမင်းနှင့် သူ့သမီး ပေါက်စမတို့ နေထိုင်သည်ဟု သိရ၏။ </p>
	<p class="block_14">ရောက်စက သည်ပေါက်စမဆိုသော ကောင်မကလေးကို တော်တော်ပင် အမြင်ကတ်မိလိမ့်မည်ဟု ကိုကိုထွန်း အထင်ရောက်ခဲ့သည်။ ကောင်မကလေးဟု ပြောမယ့်သာ ပြောရသည်။ ပေါက်စမသည် မိမိထက် တနှစ်ကြီးသည် ဆိုသောအချက်ကို ကိုကိုထွန်း မသိ။ </p>
	<p class="block_14">မည်သို့ဖြစ်စေ သည်ပေါက်စမဆိုသော ကောင်မကလေးသည် သူ့ကို တနေရာရာမှနေ၍ ချောင်းကြည့်ချင် ကြည့်တတ်သည်။ သင်း ချောင်းကြည့်နေသည်ကို ကိုကိုထွန်း သိသည်နှင့် ခစ်ခနဲရယ်ပြီး မျက်စိအောက်က ပျောက်ပြေးတတ်သည်။ သည်အခါတိုင်း ကိုကိုထွန်း အောင့်သက်သက်ဖြစ်ရ၏။ ထို့ကြောင့် တနေ့နေ့တွင် သည်ကောင်မကလေးကို အမိဖမ်းပြီး ဆုံးမဦးမည်ဟု စိတ်ကူးထား၏။ </p>
	<p class="block_14">သို့သော် တကယ်တမ်းကျတော့ ကိုကိုထွန်းသည် ပေါက်စမကို အရေးမလုပ်အား။ အန်တီ မရှိသည်နှင့် ဤအိမ်ကြီးသည် ခြောက်သွေ့လာသည်ထင်၏။ အန်တီထုတ်ပေးထားသော စာအုပ်တွေကို ဖတ်ရသည်မှာလည်း စိတ်အဝင်စားကြီး ရှိလှသည်မဟုတ်။ ပထမ မေမေ့ကို လွမ်းသည်။ ငယ်ငယ့်အတွက် ဆွေးသည်။ ညီညီကို သတိရသည်။ ဖေဖေ့ကိုတော့ တယ်ပြီးမကျေနပ်။ ဤသို့ဖြင့် နောက်ထပ်ပြီး ရက်တပတ်လောက် နေရဦးမည်ကို ပင်ပန်းလှ၏။ သို့သော် ကျောင်းတက်ရေးကိစ္စကို ဆောင်ရွက်နေဆဲ ဖြစ်သောကြောင့် ဤပင်ပန်းဖွယ်နေ့ရက်များကို ကုန်ဆုံးစေချင်လှ၏။ </p>
	<p class="block_14">အန်တီ ကျောင်းသွားချိန်၊ နေ့ခင်းတိုင် မိုးရွာပြီ ဆိုသောအခါ လွမ်းဆွတ်သော စိတ်အဟုန်သည် မိုးနှယ်၊ လေနှယ် ပြင်းထန်ကြီးမားရသည်။ တခါတခါ ငိုချင်သည်။ အိမ်ကြီးထဲမှာ အကျဉ်းသမား ဖြစ်နေရသည်ဟု ထင်ထင်လာသည်။ ထောင်ကျသည်ဆိုခြင်းမှာ သည်လိုပဲဖြစ်မည် ဟုလည်း တွေးမိသည်။ သည်အခါ မျက်ရည်သည် အလိုလို စို့လာတတ်သည်။ </p>
	<p class="block_14">ဤသို့ဖြင့် ဤအိမ်ကြီးသို့ရောက်၍ သုံးရက်မြောက်ခဲ့သည်။ သည်နေ့လယ်မှာ မိုးရွာသည်။ </p>
	<p class="block_14">အိမ်ထဲ မှန်ပြတင်းဝမှာ ထိုင်ရင်း မိုးထဲလေထဲတွင် ယိမ်းထိုးနေသည့် မရန်းပင်ကြီးများကို မြင်ရသောအခါ ရင်ထဲမှာ ဆို့ဆို့နင့်နင့်ကြီး ဖြစ်လာရ၏။ သည်နေရာမှာ အဘယ်မျှကြာအောင် တွေငေးနေမိသည်ကိုပင် ကိုကိုထွန်း သတိမထားမိ။ မျက်ရည်စသည် ရီဝေလာသည် ထင်ရ၏။ </p>
	<p class="block_14">ခစ်ခနဲအသံကို ရုတ်တရက် ကြားရသောအခါ လန့်သွားသည်။ ပြီးမှ ပေါက်စမကို သတိရနေသည်။ နောက်ဘက်သို့ လှည့်ကြည့်လိုက်သည်နှင့် တံခါးပြင်ဘက် နံရံတွင် ခန္ဓာကိုယ် ဝှက်လျက် ခေါင်းပြူတစ်နှင့် စပ်ဖြီးဖြီး မျက်နှာထားကို မြင်ရသည်။ </p>
	<p class="block_14">“ဟေ့ နေဦး” </p>
	<p class="block_14">အသံနှင့်အတူပင် နေရာမှ ရုတ်ခနဲထပြီး စပ်ဖြီးဖြီးမျက်နှာဆီသို့ ပြေး၏။ အခန်းပြင်သို့ ကိုကိုထွန်း ချက်ချင်း ရောက်လာသည်။ ပေါက်စမ၏ အရိပ်အရောင်ကို မတွေ့ရတော့ပေ။ မကျေမနပ်ဖြစ်ရ၏။ ဟိုသည်ကိုကြည့်၏။ ကပ်လျက်အခန်း တံခါးဝမှာရပ်ပြီး အခန်းတွင်းသို့ လှမ်းကြည့်လိုက်မိသည်။ </p>
	<p class="block_14">ထိုအခန်းသည် အန်တီကေသီ၏အခန်း။ </p>
	<p class="block_14">ကိုကိုထွန်းသည် အခန်းတွင်းအနှံ့ မျက်စိကစားကြည့်၏။ ပေါက်စမကို မတွေ့။ စိတ်ထဲက မကျေနပ်။ တခြမ်းပွင့်နေသော တံခါးချပ်ကို ကျောမှီပြီး ခြေရင်းဘက်နံရံ လုံချည်တန်းဆီသို့ ကြည့်လိုက်သည်။ တံခါးချပ်သည် နံရံသို့ ပိကျသွား၏။ </p>
	<p class="block_14">“အောင်မယ်လေးတော့ သေပါပြီ” </p>
	<p class="block_14">ကိုကိုထွန်းသည် လန့်ဖျပ်ပြီး တံခါးချပ်မှခွာကာ နောက်ဘက်သို့ လှည့်လိုက်၏။</p>
	<p class="block_14">ပေါက်စမသည် လျှာတစ်လစ်နှင့် စပ်ဖြီးတုန်း။ </p>
	<p class="block_14">“နင် ဒါဘာလုပ်တာတုံး” </p>
	<p class="block_14">မျက်နှာထား ခပ်တည်တည်နှင့် အသံခပ်မာမာပြောလိုက်သည်။ </p>
	<p class="block_14">သင်း မှုပုံ မပေါ်။ မျက်နှာပိုးက မသေ။ </p>
	<p class="block_14">“ဒီမှာ ငါမေးတာကို မကြားဘူးလား” </p>
	<p class="block_14">ခစ်ခနဲ ရယ်ပြန်သည်။ ကိုကိုထွန်းသည် ဒေါသဖြင့် ရှေ့သို့တိုးလိုက်၏။ သင်းမျက်နှာသည် ချက်ချင်းပြောင်းလဲသွား၏။ မျက်လုံးဝိုင်းဝိုင်းသည် ချာချာလည်သွားသည် ထင်ရ၏။ </p>
	<p class="block_14">“ရှေ့မတိုးနဲ့နော်၊ အော်ပစ်လိုက်မှာ” </p>
	<p class="block_14">သည်တခါတော့ ကိုကိုထွန်း ကြောက်သွား၏။ သို့သော် ချက်ချင်းပင် မိမိဣန္ဒြေကို တည်လိုက်ပြီး </p>
	<p class="block_14">“နင် ငါမေးတာကိုဖြေလေ” </p>
	<p class="block_14">“ဘာမေးတာတုံး” </p>
	<p class="block_14">သူ့အသံသည် တကယ်ပဲ ဘာကိုမျှ ဂရုစိုက်ခြင်းမရှိသလို ထင်ရ၏။ </p>
	<p class="block_14">“နင် ဒီမှာ ဘာလုပ်တာလဲလို့ မေးနေပါရော” </p>
	<p class="block_14">အသံက အနည်းငယ် ဆတ်သည်။ </p>
	<p class="block_14">“ကြမ်းတိုက်တယ်၊ ပန်းကန်ဆေးတယ်၊ မေမေကြီးအတွက် သနပ်ခါးသွေးတယ်၊ ဖိနပ်တိုက်တယ်၊ ထမင်းစားတယ်၊ ရေချိုးတယ်၊ ပန်းပန်တယ်၊ အိပ်တယ်၊ သီချင်းလည်း” </p>
	<p class="block_14">“တော်တော့” </p>
	<p class="block_14">ဗလစ်ဗလစ်နှင့် တဆက်တိုက်ကြီး ပြောနေသော ပေါက်စမ၏ စကားလုံးများသည် ခပ်ကျယ်ကျယ် ခပ်ထန်ထန် ပေါ်ထွက်လာသော ကိုကိုထွန်း၏အသံကြောင့် ပြတ်တောက်သွား၏။ ချက်ချင်းပင် မျက်နှာညှိုးကျသွားသည်။ မျက်လုံးအစုံမှာလည်း မျက်ရည်စို့လာသည်။ </p>
	<p class="block_14">သည်တော့ ကိုကိုထွန်း စိတ်မကောင်း။ သို့သော် သင်းကို ကျေတော့ မကျေနပ်။ </p>
	<p class="block_14">“ခုဟာက ဘာဖြစ်တာတုံး” </p>
	<p class="block_14">ပေါက်စမက မဖြေ။ မျက်လုံးအစုံမှာ မျက်ရည်တွေသာ ပြည့်ပြည့်လာနေ၏။ </p>
	<p class="block_14">“မေးတာကို ဖြေလေ” </p>
	<p class="block_14">မဖြေ။ </p>
	<p class="block_14">“ဟေး၊ မငိုနဲ့လေ၊ နင့်ကို ငါ ဘာမှမလုပ်ဘဲနဲ့ မငိုနဲ့” </p>
	<p class="block_14">ကိုကိုထွန်း စိတ်အိုက်ရပေပြီ။ </p>
	<p class="block_14">“သူ၊ သူ၊ သူများကို အော်တာကိုး” </p>
	<p class="block_14">အသံက တုန်တုန်ယင်ယင် ထစ်ထစ်အအ ဖြစ်နေ၏။ ခေါင်းကိုလည်း ငုံ့ပစ်လိုက်သေးသည်။ </p>
	<p class="block_14">ခုလိုတော့လည်း သနားစရာ ကောင်းသည်ဟု ကိုကိုထွန်း တွေး၏။ </p>
	<p class="block_14">“နင် ငါမေးတာကို အကောင်းမှ မပြောဘဲဟာ အော်မှာပေါ့” </p>
	<p class="block_14">“သူများက ဟင်း၊ ဟင်း၊ အကောင်း သူပျင်းနေသလားလို့” </p>
	<p class="block_14">“အဲဒါ ဘာဆိုင်လဲ” </p>
	<p class="block_14">ကောင်မကလေးသည် ချက်ချင်းမဖြေ။ စို့လာသော မျက်ရည်စကို လက်နှစ်ဖက်ဖြင့် ပွတ်သပ်သုတ်လိုက်ပြီး မျက်နှာကို ရဲရဲဝံ့ဝံ့မော့ကာ </p>
	<p class="block_14">“နေပေါ့၊ သူများက သူပျော်အောင်လည်း လုပ်ရသေး၊ သူများလည်း အော်သေးတယ်၊ ဖယ် သူများတို့ သွားမယ်” </p>
	<p class="block_14">ပေါက်စမသည် တကယ်ဒေါသဖြစ်သွားဟန်ဖြင့် ကိုကိုထွန်းကို တိုးဝှေ့ ထွက်သွားမည် ပြုသည်နှင့် ကိုကိုထွန်းသည် ရှေ့မှကာဆီးရင်း </p>
	<p class="block_14">“မသွားရသေးဘူး၊ ငါမေးတာကို နင်ဖြေဦး” </p>
	<p class="block_14">“ဘာလို့ဖြေရမှာတုံး၊ သူများကိုအော်တာ၊ နောက် ဘယ်တော့မှ မခေါ်ဘူး။ နောက်ပြီး သူ့မျက်နှာက လူကြီးကြီးလိုပဲ” </p>
	<p class="block_14">ကိုကိုထွန်းသည် ကလေးဆိုးတယောက်လို ပေါက်စမ၏ ဟန်မူရာကို နားမလည်နိုင်ဘဲ ရှိနေသေး၏။ သို့သော် ဤကလေးမနှင့် ဆက်ဆံရာတွင် မိမိအချိုး ပြင်သင့်သည်ဟုကား ချက်ချင်းတွေးမိသည်။ </p>
	<p class="block_14">“ကဲပါဟာ၊ ငါနောက်တခါ မအော်ပါဘူး၊ ငါတောင်းပန်ပါတယ်၊ ငါမေးတာကို ဖြေစမ်းပါဦး”</p>
	<p class="block_14">“နို့ဖြင့် မေး” </p>
	<p class="block_14">စကားက ပြတ်လှ၏။ </p>
	<p class="block_14">“ကောင်းပြီ၊ ဒီလိုဆို ငါဒီမှာ မမေးဘူး၊ လာခဲ့” </p>
	<p class="block_14">ပြောပြောဆိုဆိုပင် ကိုကိုထွန်းသည် ပေါက်စမ၏ လက်တဖက်ကိုဆွဲပြီး သူ့အခန်းဘက်သို့ ခေါ်ခဲ့၏။ ပေါက်စမသည် ယက်ကန်ယက်ကန်နှင့် ပါလာ၏။ ကိုကိုထွန်းသည် ပေါက်စမကို ကုလားထိုင်ပေါ်မှာ ထိုင်စေ၏။ သူကမူ စားပွဲတွင် မှီရင်း </p>
	<p class="block_14">“ငါ မေးမယ်နော်” </p>
	<p class="block_14">ပေါက်စမက မလှုပ်။ </p>
	<p class="block_14">“နင် ငါ့ကို လာလာပြောင်တာ ခဏခဏရှိပြီ၊ အဲဒါ ဘာလုပ်တာတုံး” </p>
	<p class="block_14">ခပ်တည်တည် မျက်နှာထားပြီး မေးလိုက်သည်။ </p>
	<p class="block_14">“သူ မပျင်းအောင်လို့ သူများ၊ သူများ” </p>
	<p class="block_14">ပေါက်စမ စကားဆက်ရန် ထစ်အနေစဉ်မှာပင် </p>
	<p class="block_14">“ဟေ့ နေပါဦး၊ သူများဆိုတာ ဘယ်သူတုံး” </p>
	<p class="block_14">“သူများဆိုတာ သူများနာမည်ပေါ့” </p>
	<p class="block_14">“ဘယ်က သူများတုံး” </p>
	<p class="block_14">“ဟောတော့ သူများဆိုတာလည်း မသိဘူး” </p>
	<p class="block_14">ပေါက်စမသည် စိတ်ပျက်သွားဟန်ဖြင့် ခပ်ညည်းညည်း ပြောလိုက်၏။ ယခုတော့လည်း သူ့ဟန်ပန်သည် အနည်းငယ် သွက်လက်သော အသွင်ကို ဆောင်နေပြန်၏။ </p>
	<p class="block_14">ကိုကိုထွန်း စိတ်မှာ မြူးလာသည်။ </p>
	<p class="block_14">“ကဲ ဒါဖြင့်ရင် သူများက ငါ့ဆီလာလာပြီး ခစ်ခစ်နဲ့လုပ်တာ ဘာလုပ်တာတုံး”  </p>
	<p class="block_14">“အဲဒါ အမေက ခိုင်းလို့” </p>
	<p class="block_14">“ဘာရယ်၊ ဘာအမေကခိုင်းတာတုံး” </p>
	<p class="block_14">ပေါက်စမသည် ရှက်ကိုးရှက်ကန်းဖြစ်သွားသော သူ့မျက်နှာကို ငုံ့ချလိုက်ပြီး </p>
	<p class="block_14">“အမေ၊ အမေက သူ၊ သူ၊ သူပျင်းနေမယ်၊ သွား၊ သွားကစားချေဆိုလို့ သူ မပျင်းအောင် သူများက ကစားတာ” </p>
	<p class="block_14">“နေပါဦး၊ အခု သူများပြောတဲ့သူဆိုတာကော ဘယ်သူ့ပြောတာတုံး” </p>
	<p class="block_14">သည်တခါတော့ ကိုကိုထွန်း တမင်မေးလိုက်ခြင်းဖြစ်၏။ </p>
	<p class="block_14">“သူဆိုတာ အဲဒါပေါ့” </p>
	<p class="block_14">ခေါင်းမဖော် လက်ညှိုးကိုသာ ကိုကိုထွန်းဆီသို့ ထိုးပြ၏။ </p>
	<p class="block_14">“ဟယ် ဒီကောင်မလေး မဟုတ်တာ ပြောရောမယ်၊ ငါက သူမဟုတ်ဘူး၊ ငါ့နာမည် ကိုကိုထွန်း” </p>
	<p class="block_14">“ဘာရယ်” </p>
	<p class="block_14">ခေါင်းထောင်လာသည်။ အံ့သြသွားပုံလည်း ရသည်။ </p>
	<p class="block_14">“ငါ့နာမည် ကိုကိုထွန်းလို့ ပြောနေတာ” </p>
	<p class="block_14">“မခေါ်သေးဘူး၊ နာမည်ကြီးကိုက ကိုကိုတဲ့၊ ခစ်” </p>
	<p class="block_14">ကိုကိုထွန်းသည် အောင့်သက်သက်ဖြစ်သွားပြန်၏။ </p>
	<p class="block_14">“ဘာပြောင်တာတုံး” </p>
	<p class="block_14">“ဟုတ်သားပဲ သူများကိုကျ ကောင်မလေးတဲ့၊ သူ့ကျတော့ ကိုကိုထွန်းတဲ့၊ အားကြီးကြီး လူကြီးလုပ်ချင်တယ်၊ သွားမယ်၊ မကစားဘူး” </p>
	<p class="block_14">ကိုကိုထွန်း နည်းနည်းတော့ရှက်သွားသည်။ </p>
	<p class="block_14">“နေပါဦးလေ၊ ငါ ဘာလူကြီးလုပ်လို့လဲ” </p>
	<p class="block_14">“လုပ်တာပေါ့၊ မျက်နှာကိုက အစ်ကိုကြီးလှစိန်လိုပဲ ရှုတင်းတင်းနဲ့၊ ပြီးတော့ နာမည်ကလည်း လူကြီးလိုပဲ” </p>
	<p class="block_14">“မဟုတ်ပါဘူးဟ၊ ဒါထက် နင့်နာမည်က ပေါက်စမ မဟုတ်လား” </p>
	<p class="block_14">“မဟုတ်ဘူး” </p>
	<p class="block_14">“ဘာပြောတယ်” </p>
	<p class="block_14">“မဟုတ်ဘူးလို့ပြောတာ” </p>
	<p class="block_14">“ဒါဖြင့်ရင်” </p>
	<p class="block_14">“သူများနာမည်က သူများပဲ” </p>
	<p class="block_14">“ကဲဟာ ဒါဖြင့်ရင်လည်း ငါ့နာမည်ကို ကိုထွန်းလို့ခေါ်ပေါ့၊ ဒီလိုတော့ ခေါ်နိုင်တယ် မဟုတ်လား” </p>
	<p class="block_14">“မခေါ်ပါဘူး” </p>
	<p class="block_14">“ဘာဖြစ်လို့” </p>
	<p class="block_14">“သူက လူကြီးမှမဟုတ်တာ၊ လူကြီးမှ ကိုလို့ ခေါ်ကြတာပဲဥစ္စာ” </p>
	<p class="block_14">ကိုကိုထွန်းသည် တွေသွား၏။ ဘာပြောရမှန်း မသိတော့။ </p>
	<p class="block_14">“ဒါဖြင့်ရင် ဘယ်နှယ့်ခေါ်မလဲ” </p>
	<p class="block_14">“သူ၊ သူပဲပေါ့” </p>
	<p class="block_14">“သူ သူဆိုတာ ဘယ်ကောင်းမလဲ” </p>
	<p class="block_14">“သူ သူ မဟုတ်ဘူး၊ သူလို့ပြောတာ” </p>
	<p class="block_14">“ဒါဖြစ်ရင်လည်း သူများသဘောပဲပေါ့။ အေး ငါလည်း လူကြီး မဟုတ်ပါဘူး။ သူများနဲ့ အခုလို စကားပြောရတာ ပျော်သားပဲ”</p>
	<p class="block_14">“အင်းပေါ့၊ သူများတို့အမေက သူနဲ့ ကစားချေဆိုလို့ ကစားတာပဲဟာ ပျော်မှာပေါ့” </p>
	<p class="block_14">ကိုကိုထွန်းသည် ပေါက်စမကို သဘောကျလာ၏။ ပေါက်စမသည် တကယ်ပဲ ကလေးတယောက် ဖြစ်သည်ဟု ထင်မှတ်လာ၏။ မိမိကိုယ်ကိုလည်း ကလေးတယောက် ဖြစ်နေသည်ဟု ထင်ချင်လာ၏။ </p>
	<p class="block_14">ဤသို့ဖြင့် ထိုနေ့မှစ၍ သူနှင့် ပေါက်စတို့ စတင် ခင်မင်သိကျွမ်းလာခဲ့သည်ဟု ကိုကိုထွန်း မှတ်ယူခဲ့လေသည်။ ပေါက်စမနှင့် ခင်မင်သိကျွမ်းလာသောအခါ ဤအိမ်ကြီးသည် သူ့အဖို့ စိုပြည်လာသည်ဟု ထင်မှတ်လာနိုင်၏။ </p>
	<p class="block_14">ပေါက်စမမျက်နှာသည် ညှိုးငယ်သည် မရှိ။ သူ့မှာ အမြဲပျော်ရွှင်နေဟန် ရှိ၏ သူ့ကိုယ်လုံးကိုယ်ထည်က သွယ်လျသည်။ သူ့ဟန်ပန်သဏ္ဌာန်က ဖျတ်လတ်သည်။ သူ့ဝတ်စား ဆင်ယင်မှုက ညှိုးနွမ်းသည်။ သူ့မျက်နှာက ချိုသည်။ </p>
	<p class="block_14">တခါတခါတော့ ပေါက်စမကို စေ့စေ့ကြည့်ပြီး ထိုသူငယ်မအား ကလေးငယ်မအဖြစ် မမှတ်ယူသင့်ဟုလည်း ကိုကိုထွန်း အတွေးရောက်တတ်သည်။ စင်စစ် ပေါက်စမအသက်မှာ ၁၃ နှစ်ခန့် ရှိပေပြီ။ အပျိုဖော်ဝင်စဖြစ်၏။ သို့စေကာမူ သူ့မျက်နှာသည် ဘာမျှသိနားလည်ခြင်း မရှိသော ကလေးငယ်ကလေးလိုပင် သောကကင်းပယောင် မှတ်ယူရလေသည်။ </p>
	<p class="block_14">ပေါက်စမနှင့် ကျွမ်းဝင်လာသောအခါ သူ့ဘဝကိုလည်း ကိုကိုထွန်း စိတ်ဝင်စားရသည်။ ကလေးငယ်အသွင် ရှိစေကာမူ သင်းမှာ လူကြီးတယောက်၏ အလုပ်မျိုးကို လုပ်နေရ၏။ တအိမ်လုံးက ကြမ်းပြင်တွေကို သင်း တိုက်ချွတ်ရသည်။ ထိုအလုပ်မှာ တနေ့တည်းနှင့် ပြီးစီးသည် မဟုတ်။ ကြမ်းတိုက်မည်ဆိုလျှင် ပထမ တံမြက်စည်း လှည်းသည်။ ပြီးလျှင် ရေဖတ်တိုက်သည်။ ပြီးလျှင် အရောင်တင်ဆေးတင်၍ တိုက်ချွတ်သည်။ ထိုအခါများ၌ ပေါက်စမ ခေါင်းမဖော်ဘဲ လုပ်တတ်၏။ ချွေးပေါက် ဒီးဒီးကျသော်လည်း သူ့မှာ သီချင်းဆို မပျက်။ </p>
	<p class="block_14">ပေါက်စမ ကြမ်းတိုက်သောနေ့မှာ ကိုကိုထွန်း ပျင်းရသည်။ ပေါက်စမ ပင်ပန်းကြီးစွာ ကြမ်းတိုက်ရသည်ကိုလည်း မရှုဆိတ်နိုင် ဖြစ်ရ၏။ </p>
	<p class="block_14">“သူများကို ငါ ကူပြီး လုပ်ပေးမယ်လေ” </p>
	<p class="block_14">ဟု ပေါက်စမ ကြမ်းတိုက်ရာသို့သွား၍ ပြောသောအခါ သူများဆိုသော ကလေးမက မခိုးမခန့် ပြုံးသည်။ </p>
	<p class="block_14">“နေပါ၊ သူကြမ်းတိုက်တာ ကြီးကြီးမြင်ရင် သူများကို ဆူမှာပေါ့” </p>
	<p class="block_14">“ဘာဆိုင်လို့ ဆူမှာလဲ၊ သူများနဲ့ ငါက သူငယ်ချင်းပဲဥစ္စာ၊ သူငယ်ချင်းချင်း ကူညီရတာပေါ့ဟ” </p>
	<p class="block_14">“သူငယ်ချင်းဆိုပေမဲ့ သူများက ဒီအိမ်မှာ အစေခံပဲဟာ” </p>
	<p class="block_14">သည်စကားကို ပေါက်စမရင်ထဲမှာ ဘာမျှခံစားရခြင်း မရှိသလို ပြောလာသော်လည်း ကြားရသော ကိုကိုထွန်းအဖို့ မချိ။ </p>
	<p class="block_14">သင်းကလေး ပျော်ပျော်နေတတ်သည် မှန်သော်လည်း အန်တီကေသီ၏ ဆူပူ ပြစ်တင်ခြင်း ခံရလျှင် နေရှိန်မှာညှိုးသော ပန်းလိုပင် သင်းမျက်နှာမှာ ချက်ချင်း ညှိုးကျသည်။ ပြီး ကွယ်ရာတထောင့်သို့ သွားပြီး တအင့်အင့်ရှိုက်ကာ ငိုတတ်၏။ သည်အဖြစ်မျိုးကို မြင်ရသောအခါ ကိုကိုထွန်း သင်းကို အသနားပိုရသည်။ </p>
	<p class="block_14">နောက်တနင်္လာနေ့မှာ ကိုကိုထွန်း ကျောင်းလိုက်ရပေတော့မည်။ ဒါကိုတော့ သူများဆိုသော ကလေးမကို ကြိုတင်အသိပေးသင့်သည်ဟု ကိုကိုထွန်း ယူဆ၏။ </p>
	<p class="block_14">“ငါ တနင်္လာနေ့ ကျောင်းတက်ရင် သူများတော့ ပျင်းကျန်ခဲ့မှာပဲနော်” </p>
	<p class="block_14">“ပျင်းပါဘူး၊ အရင်ကလည်း သူများ ဒီလိုနေတာပဲဥစ္စာ၊ သူမရှိရင် ပိုတောင်ပျော်ချင်ပျော်ရမှာ” </p>
	<p class="block_14">ပေါက်စမက ခပ်ပေါ့ပေါ့ပင် ဖြေသည်။ မည်သို့ဖြစ်စေ၊ ပေါက်စမ ခုလိုပြောဆိုတတ်သည်ကို ကိုကိုထွန်း သဘောကျ၏။ </p>
	<p class="block_14">“ငါမရှိတာနဲ့ ပိုပျော်မယ်ဆိုတော့ ခု ငါရှိလို့ သူများမပျော်ဘူးပေါ့လေ” </p>
	<p class="block_14">“ဒီလိုတော့ ဘယ်ဟုတ်မလဲ၊ အရင် သူမရှိခင်ကဆို နေ့လယ်တိုင်း သူများ ကနေတာ။ ခု ကမှ မကရဘဲဟာ” </p>
	<p class="block_14">ကိုကိုထွန်း နားမလည်။ </p>
	<p class="block_14">“ဘာဆိုင်တာ မှတ်လို့၊ ခုလည်း ကချင်ကပေါ့” </p>
	<p class="block_14">“ဒါတော့ သူများ ရှက်တာပေါ့” </p>
	<p class="block_14">တကယ် ရှက်စနိုးဟန်နှင့် ပြောပြန်သည်။ ပြီးတော့ အကြာကြီး တွေနေသည်။ သူ့မျက်နှာကိုလည်း ငုံ့ထားသည်။ ကိုကိုထွန်းက သင်း ဘာဆက်ပြောလာမည်နည်းဟု သူ့ကို စေ့စေ့ကြည့်ပြီး နားစွင့်နေရသည်။ အတန်ကြာ တိတ်ဆိတ်နေပြီးမှ </p>
	<p class="block_14">“ဒါပေမဲ့” </p>
	<p class="block_14">သူ့အသံသည် အနည်းငယ် တုန်ယင်နေသည်ကို ကိုကိုထွန်း သတိပြုလိုက်မိ၏။ ပြောဆိုသော စကားမှာလည်း ပေါ်ထွက်မလာသေးဘဲ ခေါင်းငုံ့လျက် တိတ်ဆိတ်နေပြန်၏။ </p>
	<p class="block_14">“ဒါပေမဲ့ ဘာဖြစ်လဲဟင်” </p>
	<p class="block_14">“ကျောင်းမှာဆို သူ့သူငယ်ချင်းတွေကို အများကြီး တွေ့မှာပဲနော်” </p>
	<p class="block_14">ပေါက်စမ ဝမ်းနည်းနေဟန်ရှိ၏။ ဘာကို ဝမ်းနည်းရပြန်သနည်း။ ကိုကိုထွန်း မစဉ်းစားတတ်သေး။ </p>
	<p class="block_14">“ဒါက မသေချာပါဘူးဟာ၊ မြိုင်သာယာမှာတုန်းကတော့ သူငယ်ချင်းတွေနဲ့ တွေ့ သားပဲ” </p>
	<p class="block_14">“သူများလည်း ကျောင်းတက်ချင်လိုက်တာ” </p>
	<p class="block_14">သည်စကားကို ကြားရသောအခါ ကိုကိုထွန်း ရင်ထဲမှာ နင့်ခနဲ ခံစားလိုက်ရ၏။ ယခုမှပင် ပေါက်စမ ကျောင်းမနေရသောအဖြစ်ကို တွေးပြီး စိတ်မကောင်းဖြစ်ရပြန်၏။ ကိုကိုထွန်းသည် အတန်ကြာ တွေနေ၏။ </p>
	<p class="block_14">“သူများ တကယ်ကျောင်းတက်ချင်သလား” </p>
	<p class="block_14">ပေါက်စမက ခေါင်းကို မသိမသာ ညိတ်လိုက်သည်။ </p>
	<p class="block_14">“ဒါဖြင့်ရင် ငါ အန်တီကို ပြောမယ်” </p>
	<p class="block_14">ဆိုသည်နှင့် ပေါက်စမ ချက်ချင်း ခေါင်းထောင်လာသည်။ သူ့မျက်နှာက ထိတ်ထိတ်ပျာပျာ ဖြစ်နေ၏။ </p>
	<p class="block_14">“မပြောပါနဲ့လေ၊ အဲဒီလိုပြောရင် သူများကို ကြီးကြီးဆူမှာပေါ့” </p>
	<p class="block_14">“ဘာဖြစ်လို့မပြောရမှာလဲ၊ သူများအရွယ်ဟာ ကျောင်းနေတဲ့အရွယ်ပဲဥစ္စာ” </p>
	<p class="block_14">“မပြောပါနဲ့၊ သူများ သူ့ကို ရှိခိုးဆိုခိုးပါမယ်။ ကြီးကြီး သူများကို ဆူလိမ့်မယ်” </p>
	<p class="block_14">ဆိုကာ ပေါက်စမသည် ကိုကိုထွန်းရှေ့မှ ထွက်သွားလေတော့သည်။ ကိုကိုထွန်းသည် ပေါက်စမကို ငေးကြည့်ရင်း နေရာတွင် ကျန်ရစ်ခဲ့သည်။ ရင်ထဲမှာက တနင့်နင့် ခံစားနေရ၏။ </p>
	<p class="block_14">ပေါက်စမ ကျောင်းနေသင့်သည်ဟူသော အတွေးသည် ခန္ဓာကိုယ်တခုလုံးမှာ ယောက်ယက်ခတ်ရလေသည်။ </p>
	<p class="block_14">သည်တော့ တနင်္လာနေ့တွင် မိမိကျောင်းတက်ရမည့်အဖြစ်ကိုပင် တွေးတော ရင်လေးရပြန်၏။ </p>
	<p class="block_14">ပတ်ဝန်းကျင်တခုလုံးမှာ မိုးသားများဖြင့် မှောင်မည်း အုံ့ဆိုင်းစ ပြုလာလေပြီ။ မကြာမီ မိုးရွာလိမ့်မည် ထင်ရ၏။ </p>
	<p class="block_14">ညီညီနှင့် ငယ်ငယ်တို့ကို လွမ်းဆွတ်သောဝေဒနာသည် သည်မိုးနှင့်အတူ ရောက်လာပြန်ချေသည်။ </p>
	<p class="block_6" id="calibre_link-71">◾</p>
</div>

<div class="calibre" id="calibre_link-13">
<h1 class="block_12" id="calibre_link-72">| ၉ |</h1>
	<p class="block_13">&nbsp;</p>
	<p class="block_14">ဒေါ်ကေသီသည် ကိုကိုထွန်းနှင့်ပတ်သက်၍ ထိုသူငယ်၏ ဘဝအခြေအနေကိုသာလျှင် မဟုတ်၊ စိတ်နေသဘောထားကိုပါ နားလည်ပြီး ဖြစ်သည်ဟု ယုံကြည်ထား၏။ မည်သို့ဖြစ်စေ ကိုကိုထွန်း၏ ထက်မြက်သောဉာဏ်ရည်၊ လိမ္မာတတ်သိ နားလည်လွယ်ခြင်းတို့ကို ဒေါ်ကေသီ နှစ်သက်၏။ ထို့ကြောင့် ဤကလေးများကို ပြုပြင်ထိန်းချုပ်နိုင်မည်၊ စနစ်တကျ သွန်သင်ပြသ ပေးနိုင်မည်ဆိုပါက တနေ့တွင် မိမိမောင် ထွန်းတင်ကဲ့သို့ အရာရောက် လေးစားဖွယ်သော ပုဂ္ဂိုလ်တယောက် ဖြစ်လာရမည်ဟု မှတ်ယူထားပြီးလည်း ဖြစ်လေသည်။ </p>
	<p class="block_14">သို့သော် ဤကလေးသည် ပြဿနာများကို တခုပြီးတခု ဖန်တီးတတ်သော ကလေးဖြစ်သည်။ ထိုကြောင့် ဒေါ်ကေသီသည် ထိုကလေးကို ကျောင်းမအပ်မီကတည်းကပင် ထိုကလေးအား မည်သည့်ကျောင်းတွင် အပ်နှံထားသင့်ကြောင်း စဉ်းစားတွေးတောခဲ့ပြီး ဖြစ်၏။ ဖြစ်နိုင်မည်ဆိုပါက ဒေါ်ကေသီသည် ကိုကိုထွန်းကို သူ့မျက်စိအောက်မှာပင် အမြဲထားချင်သည်။ သူ့ကျောင်းမှာပင် နေစေ့ချင်သည်။ </p>
	<p class="block_14">သို့သော် မိမိအလုပ်လုပ်သောကျောင်းမှာ မိန်းကလေးကျောင်းသက်သက် ဖြစ်နေ၏။</p>
	<p class="block_14">ဤကလေးနှင့် စပ်လျဉ်း၍ ပြဿနာများ ပေါ်ပေါက်ရသည် ဆိုခြင်းမှာလည်း မြိုင်သာယာ အစိုးရကျောင်းမှာကဲ့သို့ လူပေါင်းစုံ နေထိုင်သည့်ကျောင်းမှာ ပညာသင်ရသောကြောင့် ပတ်ဝန်းကျင် အသိုင်းအဝိုင်း မမှန်ကန်သဖြင့် ပေါ်ပေါက်ခဲ့ခြင်း ဖြစ်သည်ဟု ဒေါ်ကေသီ ယူဆသည်။ </p>
	<p class="block_14">ထို့ကြောင့် ဒေါ်ကေသီသည် ကိုကိုထွန်းအား မြန်မာပြည်တွင် အလွန် ထင်ရှားသော ရှေးယခင်ကမူ ဥရောပတိုက်သား အနွယ်ဝင်များသာ နေထိုင် သင်ကြားခွင့်ရသော ယခုအခါတွင်မူ မင်းပေါက်စိုးပေါက်အနွယ်များနှင့် ငွေကြေးတတ်နိုင်သူများသာ နေထိုင် သင်ကြားခွင့်ရသော သာသနာပြုကျောင်းကြီးတကျောင်းတွင် အပ်နှံရန် ဆုံးဖြတ်ခဲ့လေသည်။ </p>
	<p class="block_14">စင်စစ် မြိုင်သာယာကျောင်းမှာ ပညာသင်ကြားခဲ့ပြီး ယခုလို ရန်ကုန်မြို့ပေါ်မှ သီးသန့် ကျောင်းကြီးမျိုးသို့ ရောက်လာသောအခါ ရောက်စ၌ အနည်းအကျဉ်းမျှသော အဆင်မပြေမှုများကို တွေ့နိုင်သည်ဟု ဒေါ်ကေသီ နားလည်ထားပြီးဖြစ်၏။ ထို့ကြောင့် ကိုကိုထွန်း ကျောင်းမတက်သော နေ့တွင် ဘုရားရှိခိုးကျောင်းတွင် ခရစ်တော်ထံသို့ ခိုဝင်ရှိခိုးဆုတောင်းခြင်းအမှုပြုရန် ဤကလေး ငြင်းပယ်ခဲ့ခြင်းနှင့် ပတ်သက်၍ ဒေါ်ကေသီသည် များစွာတုန်လှုပ်ခြင်း မဖြစ်ခဲ့ပေ။ </p>
	<p class="block_14">သို့သော် ထိုကလေးကမူ </p>
	<p class="block_14">“ကိုထွန်း ခရစ်ယာန်မှ မဟုတ်တာ၊ ဘာဖြစ်လို့ရှိခိုးရမှာလဲ အန်တီ၊ ဗုဒ္ဓဘာသာပဲဟာ ရှိခိုးရမယ်ဆိုလည်း ဗုဒ္ဓဘာသာဘုရားကို ရှိခိုးခိုင်းတယ်ဆိုရင် တော်သေးတာပေါ့” </p>
	<p class="block_14">“ဒီလိုလည်း ဘယ်ဟုတ်မလဲကွဲ့၊ ဘုရားဆိုတာ အတူတူပဲပေါ့၊ ဘယ်ဘုရားကိုပဲ ရှိခိုး ရှိခိုး ကုသိုလ်ရတာပဲ မဟုတ်လား” </p>
	<p class="block_14">“ဘုရားရှိခိုးလို့ ကုသိုလ်ရတယ်ဆိုတာ ကိုထွန်းမှ မယုံဘဲဥစ္စာ” </p>
	<p class="block_14">ထိုစကားကို ကြားရသောအခါ အန်တီကေသီ မျက်လုံးပြူးရလေတော့သည်။ ၁၂ နှစ်၊ ၁၃ နှစ်ရွယ် ကလေးတယောက်က ဤသို့ပြောလာခြင်းကိုကား ဒေါ်ကေသီ သဘောမကျ။ </p>
	<p class="block_14">“နေစမ်းပါဦး ကိုထွန်း၊ မာမီက ကိုထွန်းကို ဘုရားရှိခိုးမခိုင်းဘူးလား” </p>
	<p class="block_14">“ခိုင်းသားပဲ၊ ဒါပေမဲ့ ကိုထွန်း စိတ်မှ မပါဘဲဟာ” </p>
	<p class="block_14">ဒေါ်ကေသီသည် သက်ပြင်းတချက်ကို ခပ်ညင်းညင်း မှုတ်ထုတ်လိုက်ပြီး </p>
	<p class="block_14">“ကိုထွန်းဟာ လိမ္မာတဲ့ကလေးတယောက်လို့ အားလုံးက ယူဆထားတယ်၊ ခုတော့ ကိုထွန်းဟာ ဘုရားကိုတောင် ရှိမခိုးဘူးဆိုတော့ အတော်မိုက်မဲနေပြီပဲ” </p>
	<p class="block_14">“ဘုရားရှိမခိုးပေမဲ့ ကိုထွန်း မတရားတာကို ဘယ်တော့မှ မလုပ်ဘူး။ ဘုရား မကြိုက်တာကိုလည်း ဘယ်တော့မှ မလုပ်ဘူး” </p>
	<p class="block_14">“သို့ပေမဲ့ ဘုရားကိုတော့ ရှိခိုးရမယ် ကိုထွန်း” </p>
	<p class="block_14">ယခုတကြိမ်တွင်ကား ကိုထွန်းသည် ဘာမျှနှုတ်တုံ့ပြန်ပြောဆိုခြင်း မပြုလိုတော့ပေ။</p>
	<p class="block_14">ဒေါ်ကေသီအဖို့မှာမူ သူပြောလိုသောစကားတွေကို မစဖြစ်သေးမှန်း သိ၏။ </p>
	<p class="block_14">“တခုတော့ အန်တီပြောမယ် ကိုထွန်း။ ကျောင်းသားတယောက်ဟာ ကျောင်းစည်းကမ်းကို လိုက်နာတတ်ရမယ်။ ကျောင်းတွေမှာ သတ်မှတ်ထားတဲ့ စည်းကမ်း ဆိုတာတွေဟာ ကျောင်းသားတွေရဲ့ လိမ္မာရေးခြားရှိမှုနဲ့ ပညာ တတ်မြောက်မှုအတွက် ကျောင်းသားကျောင်းသူတွေ လိုက်နာသင့်တဲ့အချက်တွေ ဖြစ်တယ်။ နားလည်ရဲ့လား။ ကျောင်းသားတယောက်အဖို့ ကျောင်းစည်းကမ်း ဖောက်ဖျက်တယ်ဆိုတာ အကြီးဆုံးပြစ်မှုပဲ ကိုထွန်း။ အထူးသဖြင့် ကိုထွန်းလို ဆရာမတယောက်ရဲ့တူ၊ အရေးပိုင်တယောက်ရဲ့သားက စည်းကမ်း ဖောက်ဖျက်တယ်ဆိုရင် ကိုထွန်းတယောက်တည်းသာ အပြစ်တင်ခံရမှာ မဟုတ်ဘူး။ အန်တီရော ကိုထွန်းဒက်ဒီကိုပါ အပြစ်တင်ကြမှာပဲ။ ကိုယ့်အတွက်နဲ့ မိဘဆွေမျိုးကို မထိခိုက်စေသင့်ဘူး။ နားလည်ရဲ့လား ကိုထွန်း” </p>
	<p class="block_14">ကိုကိုထွန်းသည် ဘာမျှမပြောတော့ပေ။ သူ့စိတ်တွင် မကျေနပ်စေကာမူ ဒေါ်ကေသီ၏ ဆုံးမစကားကို နာခံပြီးဖြစ်သည်ဟု ဒေါ်ကေသီ နားလည်၏။ </p>
	<p class="block_14">စင်စစ်တော့လည်း ကိုကိုထွန်းသည် သူရောက်နေသော ကျောင်းအသိုက်အဝန်းတွင် ပျော်မွေ့ခြင်း မရှိနိုင်ပေ။ သည်မှာ မိတ်ဆွေပြုရမည့် သူများကအစ ထိုပတ်ဝန်းကျင်သည် သူ့အပေါ်မှာ စိမ်းကားတတ်သောသဘော ရှိသည်ဟု ထင်မှတ်၏။ သို့သော် သူ သည်မှာ မပျော်ပိုက်သည်ကို ဒေါ်ကေသီအား ဘာမျှ ထုတ်ဖော် ပြောဆိုလိုခြင်း မရှိပေ။ မိမိကိုယ်တိုင် အပြစ်တခု၏ဒဏ်ကို ခံယူထားရသည်ဟု ယူဆသောကြောင့်လည်း နေ့ရက်များ လျင်မြန်စွာ ကုန်ဆုံးသွားနိုင်ရန်ကိုသာ သူတောင့်တ၏။ မည်သို့ဖြစ်စေ ယခုတနှစ် ကုန်ဆုံးသွားပါက ဖေဖေသည် သူ့အား မြိုင်သာယာသို့ ပြန်လည်ခေါ်ယူလိမ့်မည်ဟုလည်း မျှော်လင့်၏။ </p>
	<p class="block_14">သို့သော် ကိုကိုထွန်းနှင့်ပတ်သက်သော ပြဿနာများကား ဆုံးခန်းတိုင်သည်ဟု မရှိခဲ့ပေ။ တပတ်လျှင် တခုစ၊ နှစ်ခုစ ပြဿနာများ ပေါ်ပေါက်လာတတ်မြဲဖြစ်၏။ ယင်းသည်မှာလည်း ဒေါ်ကေသီကိုယ်တိုင် ကိုကိုထွန်း၏ ကျောင်းနှင့် ဆက်စပ်နေသောကြောင့်ဟု ဒေါ်ကေသီကအစ ယူဆထား၏။ စင်စစ် ထိုပြဿနာများမှာလည်း ကြီးမားသော ပြဿနာသည်လည်း မဟုတ်ပေ။ အချို့ကို ပုံစံထုတ်ပြရသည်ရှိသော် ဘုရားရှိခိုးကျောင်းသို့ ဝင်လာသော်လည်း ဘုရားရှိခိုးစာကို မရွတ်ဖတ်ခြင်း၊ အထူးသဖြင့် ခရစ်တော်နှင့်ပတ်သက်၍လည်းကောင်း ဗြိတိသျှ ဘုရင်မင်းမြတ်နှင့် ပတ်သက်၍လည်းကောင်း မရိုမသေ ပြုမူတတ်ခြင်း၊ တခါတရံ ကျောင်းသားများအား လွတ်လပ်ရေး ရပါက သာသနာပြုကျောင်းများကို ဖျက်သိမ်းမည် ဟူသော စကားမျိုး အင်္ဂလိပ်များ မြန်မာပြည်မှ ထွက်ခွာရမည်ဟူသော စကားမျိုး၊ ပြောဆိုခြင်း စသည်တို့ဖြစ်၏။ သို့သော် ထိုပြဿနာများကို ဒေါ်ကေသီသည် ကြီးမားသော ပြဿနာဟု မယူဆခဲ့ပေ။ အချို့ကိစ္စများလောက်ကိုသာ ကိုကိုထွန်းကို ပြစ်တင်ပြောဆို၍ အချို့ကိစ္စများကိုမူကား ဒေါ်ကေသီကိုယ်တိုင် မေ့ဖျောက်ပစ်ခဲ့၏။ မိမိထံတွင် ကိုကိုထွန်း မပျော်ပိုက်မည်ကိုကား ဒေါ်ကေသီ မလိုလားပေ။ </p>
	<p class="block_14">ထိုအခြေအနေများကို ကျော်လွန်ခဲ့ပြီးသည့်နောက် လေးငါးလအကြာမှာပင် ကိုကိုထွန်းသည် နောက်ထပ် ပြဿနာတခုကို ယူဆောင်လာခဲ့ပြန်၏။ သည်ပြဿနာမှာတော့ ဒေါ်ကေသီ မျက်လုံးပြူးရပြန်သည် အမှန်ပင်။ </p>
	<p class="block_14">စင်စစ် ကျောင်းသင်ခန်းစာများ သင်ပြပို့ချမှု ဟူသည်မှာ ကျောင်းသားနှင့် မည်သို့မျှ သက်ဆိုင်ခြင်း မရှိ၊ ဆရာ ဆရာမ ဆိုသူများသည် ကျောင်းသားထက် သိကျွမ်းတတ်မြောက် နားလည်ထားကြသူများ ဖြစ်ပေသည်ဟု ဒေါ်ကေသီ အကြွင်းမဲ့ ယုံကြည်၏။ ထို့ကြောင့် ကျောင်းသားတယောက်သည် ဆိုးသည် မိုက်သည်ဟူသော ဂုဏ်ပုဒ်ကို ရယူလိုပါက အချင်းချင်းကို ရန်လိုခြင်းဖြင့်လည်းကောင်း၊ ဆရာ သို့မဟုတ် ဆရာမကို မထီလေးစားပြုခြင်း၊ စော်ကားခြင်း၊ ဆရာ့စကား အမိန့်တို့ကို ပယ်လှန် ငြင်းဆန်ခြင်း စသည့် အပြုအမူများဖြင့် ရယူနိုင်လေသည်။ ဒေါ်ကေသီကဲ့သို့ လုပ်သက် ကြာရင့်လာပြီဖြစ်သော ဆရာမတယောက်အဖို့တော့လည်း ကျောင်းသားတယောက်ထံတွင် ဖော်ပြပါ အပြုအမူများ တွေ့ရှိရခြင်းအတွက် ထူးခြားဆန်းပြားသည် ဟု မထင်။ သို့သော် ဆရာ၏ သင်ခန်းစာနှင့်ပတ်သက်၍ ကျောင်းသားတယောက်က ဝေဖန် ပြောဆိုခြင်း၊ ပြန်လှန်ချေပပြောဆိုခြင်း စသည့် သင်ပြမှု၌ အနှောင့်အယှက် ပြုခြင်းမျိုးကိုကား နားလည်ခွင့်လွှတ်နိုင်သော အကြောင်း အရာမျိုးဟူ၍ ဒေါ်ကေသီ မယူဆ။ </p>
	<p class="block_14">ယခုမူ ကိုကိုထွန်းသည် ထိုပြဿနာကို ဖန်တီးခဲ့ပေပြီ။ </p>
	<p class="block_14">ကျောင်းမှအပြန် ကိုကိုထွန်းကို ဝင်ခေါ်ကတည်းက ဆရာကြီးဖြစ်သူက ကိုကိုထွန်းနှင့် ပတ်သက်၍ အပြစ်စကား ပြောဆိုလိုက်၏။ အတန်းလက်ထောက် ဆရာများကသာ ပြောဆို တိုင်တန်းတတ်သော ကိုကိုထွန်း၏ပြစ်မှုကို ဆရာကြီးကိုယ်တိုင်က ပြောဆိုလာသည့်အတွက် ထိုပြဿနာသည် မည်မျှကြီးမားသော ပြဿနာဖြစ်နေသည်ကို ဒေါ်ကေသီ တွေးထင်မှန်းဆ ကြည့်ခဲ့သေး၏။ ထိုကြောင့် ဆရာကြီးလုပ်သူက ကိုကိုထွန်းသည် ဆရာများ၏သင်ခန်းစာကို ဝေဖန်ချေပ ပြောတတ်သည်ဟု မိမိအား ခေါ်ယူတိုင်တန်းသည် ဆိုရုံမျှဖြင့် မျက်နှာအထား မတတ်အောင် ကြုံခဲ့ရပေပြီ။ </p>
	<p class="block_14">ကိုကိုထွန်းအဖို့တော့လည်း ယနေ့ အတန်းတွင်း၌ ကြုံခဲ့ရသည့်အဖြစ်ကို ပြဿနာတခုဟု မယူဆလိုပေ။ </p>
	<p class="block_14">နှစ်ဦးစလုံးသည် ထိုပြဿနာနှင့်ပတ်သက်၍ အစဖော်ခြင်းမရှိဘဲ အိမ်သို့ ရောက်ခဲ့လေသည်။ အိမ်သို့ ရောက်ခါမှပင် </p>
	<p class="block_14">“ကိုထွန်း ကနေ့ ကျောင်းမှာ ဘာဖြစ်ခဲ့ပြန်သလဲ” </p>
	<p class="block_14">ဒေါ်ကေသီသည် ကိုကိုထွန်း မျက်စိပျက် မျက်နှာပျက်လောက်အောင် ဒေါသဖြင့် စကားမဆိုလိုသောကြောင့် မိမိအသံကို ထိန်းချုပ်ပြောဆို၏။ </p>
	<p class="block_14">“ဘာမှမဖြစ်ပါဘူး အန်တီ” </p>
	<p class="block_14">“ကိုထွန်း မလိမ်တတ်ဘူး ထင်ပါတယ်” </p>
	<p class="block_14">မှန်၏။ ကိုကိုထွန်းသည် မည်မျှကြီးကျယ်သော အပြစ်တခုကို ကျူးလွန်ခဲ့စေကာမူ လိမ်ညာ ပြောဆိုခြင်း မပြုလိုပေ။ ထို့ကြောင့်ပင် ကိုကိုထွန်းသည် ကျောင်းတွင် မိမိကြောင့် ဖြစ်ပေါ်ခဲ့ရသော အဖြစ်အပျက်များကို ပြန်လည်စဉ်းစားရလေသည်။ </p>
	<p class="block_14">“မလိမ်ပါဘူး အန်တီ၊ တခုတော့ ဖြစ်ခဲ့တယ်၊ ဒါကလည် သိပ်ကြီးကြီးကျယ်ကျယ် မဟုတ်ပါဘူး၊ ရာဇဝင်နဲ့ပတ်သက်ပြီး မရှင်းတာကို ကိုထွန်း မေးတာပါ” </p>
	<p class="block_14">သည်အဖြစ်အပျက်ကိုကား ကိုကိုထွန်း သတိရမိ၏။ အမှန်ပင် ထိုအဖြစ်အပျက်ကို ကြီးကျယ်သည်ဟူ၍ ကိုကိုထွန်း ထင်မြင်ခြင်း မရှိပေ။ </p>
	<p class="block_14">ဆရာဖြစ်သူက အင်္ဂလိပ်တို့ မြန်မာပြည်သို့ ပထမအကြိမ် ဝင်ရောက် တိုက်ခိုက်ရခြင်းနှင့် ပတ်သက်၍ သင်ပြခြင်းဖြစ်သည်။ ဆရာ၏ သင်ပြပို့ချချက်၌ ထိုခေတ်အခါက မြန်မာဘုရင်များသည် အိန္ဒိယပြည်ကို အင်္ဂလိပ်လက်မှ သိမ်းပိုက်ရန် ကြံစည်ခဲ့ကြောင်း။ အထူးသဖြင့် အာသံနှင့် မဏိပူရ စော်ဘွားများကို မြန်မာဘုရင်များက မြှောက်ပေးကြောင်း။ ရခိုင်ဘက်တွင်လည်း မြန်မာဘုရင်တို့ နယ်ချဲ့ရန် အားထုတ်ကြောင်း။ ထို့ပြင် မြန်မာဘုရင်များသည် သံတမန်ရေးရာများ၌ နားလည်မှု မရှိကြောင်း။ အင်္ဂလိပ်အစိုးရက ဤကိစ္စနှင့်ပတ်သက်၍ မြန်မာဘုရင်များနှင့် ပြေပြစ်စွာ ဆက်ဆံနိုင်ရန် သံတမန်များ စေလွှတ်ခဲ့ကြောင်း။ သို့သော် မြန်မာဘုရင်များက သံတမန်များကို ကောင်းမွန်စွာ လက်ခံခြင်း မရှိကြောင်း။ မြန်မာနန်းတွင်း၌ အင်္ဂလိပ်သံတမန်များကို ဖိနပ်ချွတ်စေခဲ့ကြောင်း စသည်တို့ကို သင်ပြ၏။ </p>
	<p class="block_14">သည်တော့လည်း ကိုကိုထွန်းသည် ဆရာ၏ သင်ပြချက်များကို လုံးဝ နားလည်နိုင်ခြင်း မရှိတော့ပေ။ အထူးသဖြင့် ဤသင်ခန်းစာများကို သူသည် မြိုင်သာယာမြို့ အထက်တန်းကျောင်း၌ သင်ယူခဲ့ရဖူး၏။ ထိုစဉ်ကမူ ရာဇဝင်သင်ပြသော ဆရာက အင်္ဂလိပ်တို့၏ နယ်ချဲ့ဝါဒကို အဓိကထား သင်ပြသည်။ အင်္ဂလိပ်တို့သည် ကုန်သွယ်ခြင်း၊ သာသနာပြုခြင်း၊ လက်နက်အားကိုးခြင်းတို့ဖြင့်သာ နိုင်ငံငယ်များကို သိမ်းပိုက်ရန် အားထုတ်ခဲ့သည်ဟု ဆို၏။ နန်းတွင်း၌ သံအဖွဲ့ဝင်များ ဖိနပ်မချွတ်ခြင်းနှင့် ပတ်သက်၍လည်း အင်္ဂလိပ်တို့သည် ရောမသို့ ရောက်ပါက ရောမသားကဲ့သို့ ကျင့်ရမည်ဟူသော စကားပုံကို လက်သုံးပြုတတ်ကြစေကာမူ မြန်မာနန်းတွင်း၌ ဖိနပ်ချွတ်ရန် ငြင်းပယ်ခြင်းဖြင့် မြန်မာတို့အပေါ် အထင်သေးစိတ်ထားခဲ့ကြောင်း သင်ယူခဲ့ရလေသည်။ </p>
	<p class="block_14">ကိုကိုထွန်း နားမရှင်းနိုင်တော့ပေ။ </p>
	<p class="block_14">ထိုအခါ ကိုကိုထွန်းသည် အတန်းတွင်း၌ မတ်တတ်ရပ်ကာ ဆရာဖြစ်သူ၏ သင်ပြပို့ချချက်ကို မရှင်းလင်းကြောင်း မေးမြန်းရာမှအစ ပြဿနာသည် ပေါ်ပေါက်လာရ၏။ </p>
	<p class="block_14">ဆရာ့အဖို့တော့လည်း ဤကျောင်းတွင်း၌ အင်္ဂလိပ်လူမျိုးကို နယ်ချဲ့သမားအဖြစ် ထုတ်ဖော် ပြောဝံ့သော ကျောင်းသားတယောက်ကို အံ့သြထိတ်လန့်ခြင်း ကြီးစွာဖြင့် စူးစိုက်ကြည့်ရှုပြီး </p>
	<p class="block_14">“ဒါတွေဟာ ဒီစာအုပ်ထဲမှာပါတဲ့ အချက်အလက်တွေ ဖြစ်တယ်ဆိုတာ ဂျော့ နားလည်ပါတယ်” </p>
	<p class="block_14">ဟု ပြောပြောဆိုဆို ဆရာသည် အင်္ဂလိပ်ဘာသာဖြင့် ရေးသားထားသော ဟာဗေ၏ မြန်မာနိုင်ငံ ရာဇဝင်အကျဉ်း စာအုပ်ကို ထုတ်၍ပြလေ၏။ </p>
	<p class="block_14">“ဟုတ်ပါတယ် ဆရာ။ အဲဒါက အင်္ဂလိပ်လူမျိုးတယောက် ရေးထားတဲ့ ရာဇဝင်စာအုပ်ဖြစ်လို့ အင်္ဂလိပ်တွေကို အကောင်းရေးပြီး ဗမာတွေကို အကောင်းမရေးတာ ဖြစ်ပါတယ်။ ကျွန်တော်တို့ ကျောင်းမှာက ဒီစာအုပ်ကို မသင်ရပါဘူး။ အမျိုးသားပညာဝန် ဦးဖိုးကျားရေးတဲ့ မြန်မာရာဇဝင် ကိုသာ သင်ခဲ့ရပါတယ်” </p>
	<p class="block_14">ကိုကိုထွန်းသည် အတတ်နိုင်ဆုံး ယဉ်ကျေးသိမ်မွေ့သော လေသံဖြင့် ပြောဆိုလိုက်၏။ </p>
	<p class="block_14">သို့သော် ဆရာဖြစ်သူမှာမူ ဒေါသပြင်းစွာ ဖြစ်နေဟန်ရှိ၏။ ကိုကိုထွန်းသည် သူ့စကားကို အဆုံးမသတ်လိုသေးပေ။ </p>
	<p class="block_14">“နောက်ပြီး ဆရာက ပြောပါတယ်။ သံအဖွဲ့ဝင်တွေဟာ နန်းတော်ထဲမှာ ဖိနပ်ချွတ်ခိုင်းတာနဲ့ ပတ်သက်လို့ ကျွန်တော်တို့ဗမာဘုရင်တွေဟာ သံတမန်ကိစ္စကို နားမလည်ဘူး။ သံတမန်တွေကို တန်ဖိုးထား ဆက်ဆံခြင်း မရှိဘူးလို့ ဆိုပါတယ်။ ဒီကိစ္စဟာ အလွန်ရှင်းပါတယ် ဆရာ။ ကျွန်တော်တို့ဗမာတွေမှာ နန်းတော်ကို အထွတ်အမြတ် ထားပါတယ်။ ဒီနေရာမျိုးမှာ နိုင်ငံခြားသား တယောက် ဖိနပ်စီးဝင်တာကို ဘယ်ဘုရင်ကမှ ခွင့်ပြုကြမယ် မဟုတ်ပါဘူး။ ဒီနေရာမှာ အင်္ဂလိပ်တွေဟာ ရောမကို ရောက်ရင် ရောမလို ကျင့်သုံးရမယ်ဆိုတဲ့ စကားပုံကို မေ့ကြတာနဲ့ တူပါတယ် ဆရာ” </p>
	<p class="block_14">“ဂျော့ ထိုင်ပါ” </p>
	<p class="block_14">ဆရာက ဒေါသသံဖြင့် အော်လိုက်သည်။ </p>
	<p class="block_14">သို့သော် ကိုကိုထွန်း မထိုင်သေး။ </p>
	<p class="block_14">“ကျွန်တော် မရှင်းတဲ့အချက်ကို မေးဖို့ ကျန်ပါသေးတယ် ဆရာ။ ဥပမာဆိုပါတော့ ဆရာ။ အခု ဆရာတို့ကျောင်းမှာ ကျွန်တော်လာပြီး ပညာသင်တဲ့အတွက် ကျွန်တော်ဟာ ခရစ်ယာန် မဟုတ်ပေမဲ့ ဆရာတို့ကျောင်းစည်းကမ်းအတိုင်း ဘုရားရှိခိုး ကျောင်းတက်ပြီး ခရစ်တော်ကို ရှိခိုးဆုတောင်းတဲ့ကိစ္စကို ဝန်မလေးရသလို အဲဒီတုန်းက သံအဖွဲ့ဝင်တွေဟာရော နန်းတော်ထဲမှာ ဖိနပ်ချွတ်ဖို့ကိစ္စကို ဝန်လေးသင့်ပါသလား ဆရာ” </p>
	<p class="block_14">“ဂျော့ ထိုင်ပါ” </p>
	<p class="block_14">ကိုကိုထွန်းသည် ထိုင်ချလိုက်သည်။ ဆရာသည် ဒေါသကြီးစွာဖြင့် အတန်းပြင်သို့ ထွက်သွားလေ၏။ </p>
	<p class="block_14">ဤကိစ္စကို ကြီးကျယ်သည်ဟု ကိုကိုထွန်း မထင်မှတ်ခဲ့ပေ။ ယခုမူ </p>
	<p class="block_14">“ဟုတ်တယ်၊ အဲဒါတွေအလုံးစုံကို အန်တီ ကြားခဲ့ရတယ်။ ကိုကိုထွန်းဟာ အဆင့်အတန်း နိမ့်ကျတဲ့ ကျောင်းတွေက သင်ခန်းစာတွေကို မှတ်ထားပြီး ဆရာဖြစ်သူကို ပြန်လှန်ပြောဆိုတာဟာ အပြစ်တခုလို့ နားလည်သင့်တယ်” </p>
	<p class="block_14">“ဒီဥစ္စာ ကိုထွန်း ဆရာ့ကို ငြင်းတာလည်း မဟုတ်ပါဘူး အန်တီ၊ မရှင်းလို့ မေးတာပါ” </p>
	<p class="block_14">“ဟုတ်တယ်လေ၊ ကိုထွန်းအနေနဲ့က မရှင်းလို့မေးတာ ဖြစ်ချင်ဖြစ်မယ်။ ဒါပေမဲ့ ကိုထွန်းက အတန်းထဲမှာ အင်္ဂလိပ်တွေဟာ နယ်ချဲ့တာပဲ။ အင်္ဂလိပ်တွေဟာ ကုန်သည်တွေ၊ သာသနာပြု ပုဂ္ဂိုလ်တွေ၊ စစ်သားတွေလွှတ်ပြီး သူများတိုင်းပြည်တွေကို သိမ်းတာပဲလို့ ပြောတယ်ဆို” </p>
	<p class="block_14">“အဲဒါမဟုတ်ဘူးလား အန်တီ” </p>
	<p class="block_14">ဒေါ်ကေသီသည် ရုတ်တရက် စကားပြန်မပေးနိုင်ဘဲ တွေနေ၏။ ထိုအခိုက်မှာပင် ဦးကျော်သာဦး ရောက်နေကြောင်းကို ပေါက်စမ လာရောက် ပြောကြားလေသည်။ </p>
	<p class="block_14">“ကိုထွန်းဟာ ဘာကိုမှ သေသေချာချာ နားလည်ခြင်း မရှိဘဲ အခုလို ဆရာကို ပြန်ပြောတာ ဗြိတိသျှအစိုးရနဲ့တကွ ကိုထွန်း ပညာသင်နေတဲ့ကျောင်းရဲ့လုပ်ငန်းကို ထိခိုက်ပြောဆိုတဲ့အတွက် မနက်ဖြန် ကိုထွန်း ဆရာကြီးနဲ့တကွ ကိုထွန်းရဲ့ ဆရာ့ရှေ့မှာ ဝန်ချတောင်းပန်ရမယ်၊ နားလည်လား” </p>
	<p class="block_14">ဒေါ်ကေသီသည် ပြောပြောဆိုဆို ကိုကိုထွန်းရှေ့မှထ၍ အိမ်အောက်ထပ်သို့ ဆင်းသွားလေ၏။ </p>
	<p class="block_14">ကိုကိုထွန်းသည် ဘာမျှ ပြန်လည် ပြောဆိုလိုက်ရခြင်း မရှိသည့်အတွက် နေရာ၌ မကျေမနပ် ဖြစ်ကာ ကျန်ရစ်ခဲ့၏။ </p>
	<p class="block_14">ဦးကျော်သာဦး ရောက်လာပြီဆိုသောကြောင့် ဦးကျော်သာဦးရှေ့တွင် ထိုအကြောင်းကို ထုတ်ဖော်ပြောဆိုပါက ဦးကျော်သာဦး ဖြေရှင်းပေးနိုင်လိမ့်မည်ဟု ကိုကိုထွန်း ယုံကြည်သည်။ ထိုကြောင့် ဦးကျော်သာဦးကို သူတွေ့ဖို့လိုသည်ဟု စိတ်ထဲက ဆုံးဖြတ်သည်။ </p>
	<p class="block_6">◾</p>
	<p class="block_14">ဦးကျော်သာဦးဆိုသည်မှာ ဤအိမ်ကြီးသို့ ရောက်လာတတ်မြဲသော ဧည့်သည်ကြီး ဖြစ်လေသည်။ </p>
	<p class="block_14">သူသည် ရခိုင်ပြည်သားတယောက်ဖြစ်သည်။ ယခုနှစ် မိုးဦးကျတွင် မိမိ ဝင်ရောက် အမှုထမ်းခဲ့သော ပညာရေးဌာနမှ အငြိမ်းစားယူခဲ့သည့် အငြိမ်းစား ပညာဝန်တဦး ဖြစ်၏။ ဒေါ်ကေသီနှင့်မူ ပညာရေးဌာနတွင် အမှုထမ်းနေစဉ်ကတည်းကပင် သိကျွမ်းခဲ့လေသည်။ </p>
	<p class="block_14">ဦးကျော်သာဦး၏ဇနီးဖြစ်သူမှာ ဂျပန်ခေတ်တွင် ကွယ်လွန်ခဲ့၏။ ထို့နောက် တနှစ်၊ နှစ်နှစ်အကြာတွင် ဦးကျော်သာဦးသည် ဒုတိယအိမ်ထောင်ပြုရန် အကြံဖြစ်ခဲ့သော်လည်း သမီးဖြစ်သူ သန္တာနွယ်၏ရှေ့ရေးကို မျှော်တွေး စိုးရိမ်သည် ဖြစ်သောကြောင့် နောက်အိမ်ထောင်ပြုရန် အကြံအစည်ကို လက်လျှော့ထားခဲ့၏။ </p>
	<p class="block_14">ယခုကဲ့သို့ အငြိမ်းစား ယူပြီးသောအခါ၌ သားမြေး တသိုက်တဝန်းနှင့် နေထိုင်ရမည်ဆိုလျှင် မထောင်းတာလှပေ။ နဂိုအလုပ်ခွင်မှာကတည်းက လုပ်ဖော်ကိုင်ဖက်တွေနှင့် ပျော်ပျော်နေ ပျော်ပျော်လုပ်ကိုင်တတ်သူ တဦးအနေဖြင့် အငြိမ်းစား ယူပြီးနောက် နေ့ရက်များကို အေးချမ်းစွာဖြင့် ကုန်ဆုံးစေရမည်မှာ အလွန်ငြီးငွေ့ဖွယ်သော အလုပ်တခု ဖြစ်လိမ့်မည်ဟူ၍ကား ဦးကျော်သာဦး နားလည်ပြီးဖြစ်၏။ ထို့ကြောင့်လည်း အငြိမ်းစား ယူခဲ့ပြီးသည့်နောက်ပိုင်းအချိန်များကို မိမိအနေဖြင့် မည်သို့ကုန်ဆုံးစေခဲ့သည်ဟူသော အချက်များကိုလည်း ကြိုတင်စဉ်းစား စီစဉ်ခဲ့ပြီး ဖြစ်လေသည်။ </p>
	<p class="block_14">ဤသို့ဖြင့် ဦးကျော်သာဦးသည် အငြိမ်းစား မယူမီ တလခန့်ကတည်းက အင်းလျားလမ်းတွင် ခြံမြေတခုကို အိမ်တလုံး အပါအဝင် ဝယ်ယူခဲ့၏။ သည်မှာ မိမိအိမ်နှင့် မလှမ်းမကမ်းတွင် ဒေါ်ကေသီ နေထိုင်သည်ဟု သိရသောအခါ ဦးကျော်သာဦးအဖို့ မိတ်ဆွေဟောင်းတယောက်နှင့် ပြန်လည် နီးစပ်နေထိုင်ရမည့်အတွက် ကျေနပ်ခြင်း ဖြစ်ခဲ့ရ၏။ </p>
	<p class="block_14">သမီးငယ် သန္တာနွယ်မှာ အသက် ၁၂ နှစ်သာ ရှိပေသေးသည်။ သူ့မိခင် သေဆုံးစဉ်ကမူ သူ့အသက်သည် ကိုးနှစ်ပင် ကောင်းကောင်း မပြည့်တတ်သေးပေ။ ယခုအခါ ထိုကလေးမသည် ပထမတန်းတွင် ပညာသင်ကြားနေဆဲဖြစ်၏။ ထိုကလေးမ၏ ပညာဆုံးခန်းတိုင် တတ်မြောက်ရေးနှင့် ထိုကလေးမ၏ ဘဝရှေ့ရေးသည် မိမိ၏ အဓိကတာဝန် ဖြစ်သည်ဟု ဦးကျော်သာဦး စွဲမြဲစွာ မှတ်ယူထား၏။ </p>
	<p class="block_14">စင်စစ် ယခုလိုအချိန်မျိုးတွင် ဦးကျော်သာဦး အငြိမ်းစားမယူဘဲ ဆက်လက် အမှုထမ်းနိုင်ရန် ဆောင်ရွက်မည်ဆိုက ဖြစ်နိုင်လေသည်။ သူ့အဖို့တော့လည်း ဇနီးဖြစ်သူ ကွယ်လွန်ပြီးကတည်းကပင် အစိုးရဌာနတွင် ဆက်လက် အမှုထမ်းရမည်ထက် စာပေရေးသားပြုစုခြင်းဖြင့် မိမိ၏ နောက်ပိုင်း အချိန်များကို အေးချမ်းစွာ ကုန်ဆုံးစေလို၏။ သို့သော် ထိုအကြံမှာလည်း ထိုစဉ်က လုံးဝ အကောင်အထည် မပေါ်ခဲ့ပေ။ ယခုအခါတွင်မူ မိမိအနေဖြင့် ပညာရေးဌာန၌ ဆက်လက် အမှုထမ်းနေခြင်းထက် မိမိဝါသနာပါသော စာပေကျမ်းများ ရေးသားပြုစုခြင်းက လွတ်လပ်အံ့သော နိုင်ငံနှင့် လွတ်လပ်ပြီး နိုင်ငံ၏အကျိုးကို ပိုမိုထမ်းရွက်နိုင်မည်ဟု ယုံကြည်ခဲ့သည် ဖြစ်သောကြောင့် ယင်းသို့ စောစီးစွာ အငြိမ်းစားယူခဲ့ခြင်းဖြစ်၏။ </p>
	<p class="block_14">ဦးကျော်သာဦးသည် ပညာရေးဌာနတွင် နှစ်ပေါင်း ၃ဝ နီးပါး ဝင်ရောက် အမှုထမ်းခဲ့ပြီး ဖြစ်သောကြောင့် ပညာရေးလုပ်ငန်း အတွေ့အကြုံ တော်တော်များများကို ရင်ဆိုင်ကြုံတွေ့ခဲ့ပြီး ဖြစ်၏။ </p>
	<p class="block_14">သူ၏ ပညာရေး အတွေ့အကြုံများတွင် ၁၉၂ဝ ခုနှစ် တက္ကသိုလ်အက်ဥပဒေ ပြင်ဆင်ရေး သပိတ်သည် ပထမဆုံးမှတ်တိုင် ဖြစ်လေသည်။ ထိုစဉ်ကတည်းကပင် သူသည် ဗြိတိသျှအစိုးရ၏ ကိုလိုနီပညာရေးစနစ်ကို ခါးခါးသီးသီး မုန်းတီးခဲ့၏။ တဖက်တွင်လည်း ငွေကြေးတန်ဖိုး ကြီးလှစွာသော တက္ကသိုလ်ပညာကို သူ့အနေနှင့် ဆက်လက်မသင်ကြားနိုင်တော့သော အခက်အခဲကို ရင်ဆိုင်လာရ၏။ ထို့ကြောင့် တက္ကသိုလ် ပညာတပိုင်းတဝက်ဖြင့် တက္ကသိုလ်မှ ထွက်ခဲ့ရလေသည်။ သည်တော့လည်း ပညာဆက်လက်သင်ယူခွင့် မရှိသော မိမိ၏အခြေအနေကိုပင် ကျေနပ်ခဲ့မိသေး၏။ </p>
	<p class="block_14">ထိုအချိန်မှာပင် ၁၉၂ဝ ခုနှစ် တက္ကသိုလ်သပိတ်နောက်ပိုင်းတွင် အမျိုးသားကျောင်းများ ပေါ်ပေါက်လာခဲ့သည်ဖြစ်ရာ ဦးကျော်သာဦးသည် အမျိုးသားကျောင်းဆရာအဖြစ် ဝင်ရောက် အမှုထမ်းခဲ့၏။ ထိုအခါ ဖခင်ဖြစ်သူ လိုက်လာကာ အလုပ်မှထွက်စေပြီး ဆရာဖြစ်သင်သို့ တက်စေ၏။ ဆရာဖြစ်သင်မှ ဆင်းသောအခါ အမျိုးသားကျောင်းသို့ ပြန်လည်ဝင်ရောက် အမှုထမ်းခြင်းကို ဖခင်က ခွင့်မပြုတော့ပေ။ အစိုးရကျောင်းမှာသာ ဝင်ရောက် အမှုထမ်းရလေတော့သည်။ </p>
	<p class="block_14">သို့ဖြင့် ဆရာလုပ်သက် ၅ နှစ်တွင် ဇနီးဖြစ်သူကို လက်ထပ်ခဲ့၏။ မကြာမီပင် ပညာအုပ် ဖြစ်လာပြီး ၁၉၃၆ ခုနှစ်လောက်တွင် ပညာဝန်အဖြစ် တိုးမြှင့်ခန့်ထားခြင်းကို ခံခဲ့ရ၏။ </p>
	<p class="block_14">သို့သော် ပညာရေး အကျပ်အတည်းနှင့် အမျိုးသားလှုပ်ရှားမှုများကို ကျော်လွှားဖြတ်သန်းခဲ့ ရသည်ဖြစ်သောကြောင့် ပညာရေးအယူအဆများ၊ အတွေ့အကြုံများနှင့်အတူ အမျိုးသားလှုပ်ရှားမှု များ၌ စိတ်ဝင်စားခဲ့လေ၏။ ထို့ပြင် ကျောင်းနေစဉ် ကျောင်းသားဘဝနှင့် ကျောင်းဆရာဘဝများ၌ ရာဇဝင်ဘာသာရပ်ကို စိတ်ဝင်စားခဲ့သည် ဖြစ်သောကြောင့် ရာဇဝင်ဘာသာ သင်ပြပို့ချခြင်းကို လက်တွေ့မဆောင်ရွက်ရသည့် အခြေအနေမှာပင် ဝါသနာဘာသာရပ်အဖြစ် ဆက်လက် လေ့လာခဲ့လေသည်။ ပညာအုပ်၊ ပညာဝန်ဘဝဖြင့် အနယ်နယ်အရပ်ရပ်သို့ ရောက်လေတိုင်းပင် ရာဇဝင် အထောက်အထားပစ္စည်းများကို ရှာဖွေစုဆောင်းခဲ့၏။ </p>
	<p class="block_14">ဤသို့လျှင် အမျိုးသားစိတ်ဓာတ်၊ သမိုင်းအသိနှင့် ပညာရေး အတွေ့အကြုံတို့သည် သူ၏ တိုးတက်သော အတွေးအခေါ် အယူအဆကို ဖြစ်စေသည်ဟုလည်း ဦးကျော်သာဦး မြဲစွဲယုံကြည်ခဲ့လေသည်။ ထို မိမိ၏ သမိုင်းအသိ အမျိုးသားစိတ်ဓာတ်နှင့် ပညာရေး အတွေ့အကြုံတို့ကို စာနယ်ဇင်းများတွင် အသင့်အတင့် ရေးသားဖော်ပြခဲ့ရသည်တို့ကို နှစ်သက် အားရလှသည်ဖြစ်ရာ မိမိ အငြိမ်းစား ယူပြီးသောအခါ စာအုပ်စာတမ်းများ ပြုစုရေးသားမည်ဟု ဆုံးဖြတ်ခဲ့လေသည်။ ဤသို့ဖြင့် မိမိ၏ နောက်ဆုံးနေ့ရက်များကို ကုန်ဆုံးစေရမည့်အတွက်လည်း ကျေနပ်အားရမိ၏။ </p>
	<p class="block_14">ယခုမူ ဒေါ်ကေသီနှင့် အိမ်နီးချင်းအဖြစ် ပြန်လည် ခင်မင်ရခဲ့ပြန်သည်ကြောင့် ဦးကျော်သာဦးအဖို့ မိမိ၏ အငြိမ်းစား အချိန်ကာလများသည် မျှော်လင့်ထားသည့်ထက်ပင် ပျော်ရွှင် ကြည်နူးဖွယ် ဖြစ်လိမ့်မည်ဟု ကျေနပ်အားတက်မိလေသည်။ ထို့ကြောင့်လည်း ညနေခင်းများ သို့မဟုတ် စနေ၊ တနင်္ဂနွေနေ့များ၌ ဦးကျော်သာဦးသည် ဒေါ်ကေသီတို့အိမ်သို့ ရောက်လာတတ်မြဲ ဖြစ်၏။ </p>
	<p class="block_14">ဤကဲ့သို့ ဦးကျော်သာဦး ရောက်လာတတ်ခြင်းကို ဒေါ်ကေသီသည် လွန်ခဲ့သော အချိန်များမှာကတည်းက လိုလားနှစ်သက်ခြင်း ရှိသည်ဟု ဤအိမ်ကြီးမှ လူအများက ခန့်မှန်း တွက်ချက်ခဲ့ကြ၏။ အထူးသဖြင့် ထမင်းချက် မောင်လှမင်းနှင့် ဒရိုင်ဘာ၏ဇနီးမမြသန်းတို့ကမူ ဦးကျော်သာဦး ဤအရပ်သို့ ပြောင်းရွှေ့လာပြီး တလအကြာတွင် တနေ့သောအခါ၌ မိမိတို့၏ အိမ်ကြီးရှင် ဒေါ်ကေသီ အပျိုကြီးသည် မုဆိုးဖိုကြီး ဦးကျော်သာဦးနှင့် လက်ထပ်ဖြစ်လိမ့်မည်ဟု တီးတိုး ထင်မြင်ချက် ပေးခဲ့ကြလေသည်။ </p>
	<p class="block_14">သူတို့နှစ်ဦးစလုံးသည် ထိုအခြေအနေများကို ရိပ်စားမိခြင်း မရှိပေ။ ရိပ်စားမိစေဦး အမှုထားကြမည်ဟုလည်း ထင်စရာ မရှိပေ။ </p>
	<p class="block_14">စင်စစ် သူတို့နှစ်ဦး ပြန်လည်တွေ့ဆုံခဲ့ကြခြင်းသည် အများအစား မဟုတ်စေကာမူ အတန်အသင့် စိတ်ဝင်စားဖွယ် ဖြစ်သည်ဟူ၍ကား ဖော်ပြနိုင်မည် ထင်ရ၏။ ဦးကျော်သာဦးသည် ပညာဝန်အဖြစ်လည်းကောင်း၊ ဒေါ်ကေသီသည် ဆရာမအဖြစ်လည်းကောင်း အမှုထမ်းခဲ့ကြသည် ဆိုရာတွင်လည်း တဦးမှာ ပညာရေးဌာန၏ တိုက်ရိုက်အုပ်ချုပ်မှုအောက်တွင်ရှိ၍ တဦးမှာ သာသနာပြုကျောင်းအဖြစ် ပညာရေးဌာနနှင့် တဆင့်ခံ ဆက်စပ်မှုတွင် ရှိသည်ဖြစ်သောကြောင့် ထိုစဉ်အခါက သူတို့နှစ်ဦး တွေ့ဆုံသိကျွမ်းခဲ့ကြသည် ဆိုခြင်းမှာလည်း တိုက်ရိုက်တွေ့ဆုံ သိကျွမ်းခြင်းမျိုး မဟုတ်ပေ။ နှစ်ကြိမ် သုံးကြိမ်မျှသာ တွေ့ဆုံသိကျွမ်းခွင့် ကြုံခဲ့ရခြင်းဖြစ်၏။ ထို့ကြောင့်လည်း သူတို့နှစ်ဦးသည် တဦးဘဝကို တဦး၊ တဦးစိတ်ထားကို တဦး၊ သေချာစေ့ငုစွာ သိကျွမ်းခြင်း ရှိခဲ့ကြရသည် မဟုတ်ပေ။ တဦး၏ ရာထူးဂုဏ်ရှိန်ကို တဦး အပြန်အလှန် လေးစားခြင်းမျိုးဖြင့်သာ ဆက်ဆံခဲ့ကြရခြင်းဖြစ်၏။ </p>
	<p class="block_14">ယခုအခါ ပြန်လည်တွေ့ဆုံရာ၌မူ နှစ်ဦးစလုံးသည်ပင် တဦးအကြောင်းကို တဦး အတန်အသင့် ခင်မင်နိုင်စရာများ တွေ့ရှိလာကြ၏။ ဦးကျော်သာဦး၏ ပျော်ရွှင် ဖော်ရွေစွာ ပြောဆိုတတ်ခြင်းကို ဒေါ်ကေသီ နှစ်သက်သလိုပင်၊ ဒေါ်ကေသီ၏ ခင်မင် ရင်းနှီးတတ်ခြင်းကို ဦးကျော်သာဦး သဘောကျခဲ့ပေသည်။ မည်သို့ဖြစ်စေ၊ သူတို့နှစ်ဦး၏ ဆက်ဆံရေးတွင် တဦးကိုတဦး ခြောက်ပြစ်ကင်း သဲလဲစင် သဘောမျိုး ထားနိုင်ခဲ့ကြသည်ကား မဟုတ်ပေ။ ဦးကျော်သာဦးသည် ဒေါ်ကေသီ၏ အင်္ဂလိပ် အထင်ကြီးစိတ်၊ ဂုဏ်ပကာသန အသိုင်းအဝိုင်း၌ အထင်ကြီးစိတ် ထားသည်ကို နှစ်လိုနိုင်ခြင်း မရှိသကဲ့သို့ ဦးကျော်သာဦး၏ နိုင်ငံရေးစကားများကိုလည်း ဒေါ်ကေသီ နားဝင်မချိုသာနိုင်အောင် ဖြစ်ခဲ့၏။ ထိုကြောင့်လည်း သူတို့နှစ်ဦးစလုံးသည် သူတို့၏ ခင်မင်ရင်းနှီးစွာ ဆက်ဆံနိုင်ရေးအတွက် တဦး မနှစ်သက်နိုင်သည်ကို တဦးက သိရှိကာ မနှစ်သက်ဖွယ်ရာ အပြောအဆို၊ အပြုအမူများကို ရှောင်ရှားဖုံးကွယ်ထားနိုင်ခဲ့ကြသည် ဖြစ်သည်။ သည်တော့လည်း သူတို့နှစ်ဦးစလုံး၏ ဆက်ဆံရေးမှာ စိတ်နှလုံး ကြည်နူးဖွယ်ရာများ ဖြစ်ခဲ့ကြသည်ဟု နှစ်ဦးစလုံး၏ စိတ်၌ သိုဝှက် မှတ်ယူထားကြပြီးဖြစ်၏။ </p>
	<p class="block_14">“ဝန်မင်းဆိုတဲ့ အသုံးအနှုန်းမျိုးတော့ ခုနေအခါမှာ မသုံးပါနဲ့တော့ ဆရာမရာ” </p>
	<p class="block_14">“ရှင်၊ ရှင့်ကိုတော့ ဝန်မင်း မသုံးစေချင်ဘူး၊ ကျွန်မကိုတော့ ဆရာမလို့ သုံးနှုန်းနေတယ် ဆိုတော့ ဘယ်နည်းလမ်းကျပါ့မလဲရှင့်” </p>
	<p class="block_14">“ဪ၊ ဒါကတော့ ဒေါ်ကေသီက ဆရာမ ဖြစ်နေသေးတာကိုး၊ ကျုပ်က ဝန်မင်းမှ မဟုတ်တော့ပဲကလား” </p>
	<p class="block_14">ပြန်လည်တွေ့ဆုံစမှာ သည်လိုအပြောမျိုးကလေးဖြင့် ဆက်ဆံရသည်ကို ဒေါ်ကေသီ စိတ်ထဲက ကျေနပ်၏။ </p>
	<p class="block_14">“ကဲ ဒါဖြင့် ကျွန်မက ရှင့်ကို ဘယ်နှယ့်ခေါ်ရမှာလဲရှင့်” </p>
	<p class="block_14">“နာမည်ရှိသားပဲဗျာ” </p>
	<p class="block_14">“ဘယ်နှယ့်ရှင်၊ ရှင့်နာမည်ကြီးက အရှည်ကြီးဥစ္စာ” </p>
	<p class="block_14">ဒေါ်ကေသီ သည်လိုပြောတတ်ခြင်းမျိုးကိုလည်း ဦးကျော်သာဦး သဘောကျ၏။ သူ့အနေနှင့်တော့လည်း အလုပ်ခွင်မှာ မိတ်ဆွေအပေါင်းအသင်းများနှင့် ယခုလို ခပ်သောသော ခပ်သွက်သွက်ကလေး ပြောကာဆိုကာ ရယ်မောကာနှင့် နေလာခဲ့ရာမှ အငြိမ်းစားယူလာခဲ့သော အခါ၌ မိမိအဖို့ ယခုလို သွက်သွက်လက်လက် ပေါ့ပေါ့ပါးပါး စကားမျိုး ပြောစရာလူမျိုး ရှိပါဦးမည်လား ထင်မှတ်ခဲ့သေး၏။ ယခု ဒေါ်ကေသီနှင့်တွေ့၍ ယခုလို ပေါ့ပေါ့ပါးပါး စကားကလေးတွေ ပြောရသည်ဆိုသောအခါ မိမိဘဝသည် အငြိမ်းစား ယူလိုက်ခြင်းဖြင့် တကယ်တမ်း ခြောက်သွေ့ခြင်း မဖြစ်သေးပါတကားဟု အောက်မေ့ခဲ့ရ၏။ </p>
	<p class="block_14">“ဒါကတော့ လွယ်ပါတယ် ဒေါ်ကေသီ၊ နာမည်ကို ဖြတ်ခေါ်လည်း ရတာပဲဟာ၊ ဥပမာ ကျော်သာပေါ့ဗျာ </p>
	<p class="block_14">“ကဲ ဒါဖြင့် ဦးကျော်သာ ဆိုပါတော့” </p>
	<p class="block_14">“အမယ်လေးလေး၊ ဒုက္ခပါပဲဗျာ၊ ဦးကျော်သာရယ်လို့၊ ကိုကျော်သာလို့ လုပ်စမ်းပါဗျ၊ ဦးဆိုတဲ့ စကားလုံး တပ်လိုက်တာဟာ ကျုပ်ကို မြန်မြန် အသေခိုင်းတာနဲ့ မတူဘူးလား” </p>
	<p class="block_14">“ဒါကတော့ရှင်၊ အရွယ်နဲ့ ဂုဏ်သိက္ခာကို လိုက်ပြီး သုံးရတာပဲလေ” </p>
	<p class="block_14">“မလုပ်ပါနဲ့ဗျာ၊ ကျုပ်တို့နှစ်ယောက်ကြားမှာ ဂုဏ်သိက္ခာဆိုတာနဲ့ ဂုဏ်ထူး၊ ရာထူး ဆိုတာတွေ မေ့ထားပါစို့၊ ဒီမှာ ဒေါ်ကေသီ၊ အေးလေ ယောင်လို့၊ မကေသီလို့ ခေါ်ရင် ခွင့်လွှတ်နိုင်ပါတယ်နော်” </p>
	<p class="block_14">သူ့မျက်နှာကို ဦးကျော်သာဦး တချက်လှမ်းကြည့်သည်။ ဒေါ်ကေသီ၏မျက်စောင်းသည် ဘဝင်ကို ကြည်နူးစေသည် ထင်လိုက်ရ၏။ </p>
	<p class="block_14">သည်လို ပြန်လည် တွေ့ဆုံခဲ့ကြပြီး တလအကြာမှာပင် ဦးကျော်သာဦး မကြာမကြာ ရောက်လာတတ်သည်ဆိုတော့လည်း </p>
	<p class="block_14">“ဘယ်နှယ့် ကိုကျော်သာ၊ ရှင့်မလည်း အလုပ်မရှိတာနဲ့ ကျွန်မတို့ဆီ ခဏခဏရောက် ထင်ပါရဲ့” ဟူသော အကဲစမ်း မေးခွန်းမျိုး မေးလာတတ်သည်။ </p>
	<p class="block_14">“ဆိုပါတော့ဗျာ၊ တကယ်တော့ ကျုပ်မှာက တကိုယ်တည်းမဟုတ်လား မကေသီရဲ့၊ အေးဗျာ၊ မကေသီတော့ တကိုယ်တည်း နေနေတာ ကြာပြီမို့ ကျင့်သားရနေပြီလား မဆိုနိုင်ဘူး၊ ကျုပ်တော့ ခုလိုတကိုယ်တည်း နေခဲ့ရတာက သုံးလေးနှစ်ပဲ ရှိသေးမဟုတ်လား၊ တကိုယ်တည်းနေရတဲ့ ဘဝမျိုးဟာ တယ် ပျင်းရိငြီးငွေ့စရာ ကောင်းတာပဲ မကေသီ၊ တခါတခါတော့ မကေသီလည်း ကျုပ်လို ငြီးငွေ့ပျင်းရိနေမလား အထင်ရောက်ပြီး ကိုယ်ချင်းစာမိလို့ ခုလို ရောက်လာခဲ့တယ် ဆိုပါစို့ဗျာ” </p>
	<p class="block_14">အပြုံးတဝက်နှင့် စကားပြောရသည်ကို အားရပါးရရှိသည်။ </p>
	<p class="block_14">သည်တော့ ဒေါ်ကေသီသည် ရှက်စနိုးဟန်ပြတတ်၏။ သူ့စိတ်ထဲက ကျေနပ်ဟန်ကိုကား ဒေါ်ကေသီ တပါးသူအား မသိစေချင်။ </p>
	<p class="block_14">ဤသို့ဖြင့် နောက်ရက်များတွင်မူ ဒေါ်ကေသီကိုယ်တိုင် ဦးကျော်သာဦး၏အိမ်သို့ လိုက်လံလည်ပတ်ခြင်းဖြင့် ဒေါ်ကေသီသည် သန္တာနွယ်နှင့် တွေ့ဆုံခင်မင်ခွင့် ရရှိခဲ့၏။ ထိုစဉ်ကမူ ဒေါ်ကေသီသည် </p>
	<p class="block_14">“နွယ့်ကို ခု ဘယ်ကျောင်းမှာထားသလဲ ကိုကျော်သာ” </p>
	<p class="block_14">စေတနာရိုးဖြင့် အစပြုမေးခဲ့ခြင်းဖြစ်၏၊ </p>
	<p class="block_14">“မြို့မကျောင်းမှာ ထားတယ် မကေသီ” </p>
	<p class="block_14">“ကျွန်မတို့ကျောင်းမှာ ပြောင်းထားပါလား ကိုကျော်သာ” </p>
	<p class="block_14">သဘောရိုးဖြင့် တိုက်တွန်းခြင်းလည်း ဖြစ်၏။ </p>
	<p class="block_14">“မကေသီကိုတော့ သဘောကျပါရဲ့ဗျာ၊ ဒါပေမဲ့ ကျုပ်သမီးကို သာသနာပြုကျောင်းတွေမှာ မထားချင်ဘူးဗျ” </p>
	<p class="block_14">ဟူသော စကားမျိုးကို ဦးကျော်သာဦး ချုပ်တည်းထားလိုက်ရသည်။ ပြုံးရုံသာ ပြုံးလိုက်မိ၏။ </p>
	<p class="block_14">ဦးကျော်သာဦး၏အပြုံးကို မြင်ရုံမျှဖြင့် ဒေါ်ကေသီသည် ဦးကျော်သာဦး ဘာဆိုလိုသည်ကို သဘောပေါက်မိပြီးဖြစ်၏။ သည်တော့လည်း မိမိတိုက်တွန်းခဲ့ခြင်းမှာ ဦးကျော်သာဦးစိတ်နှင့် ဆန့်ကျင်သည်ကို သတိထားလိုက်မိသဖြင့် စကားစကို ပြောင်းလဲပစ်ရန် အားထုတ်ရလေတော့ သည်။ </p>
	<p class="block_14">ဤသို့လျှင် တဦးစိတ် အနှောင့်အယှက် ဖြစ်စေမည်ကို တဦး လွှဲရှောင်ရင်းဖြင့်လည်းကောင်း၊ တဦးစိတ်ပျော်ရွှင်မှုကို တဦးဖန်တီးခြင်းဖြင့်လည်းကောင်း ဆက်ဆံလာခဲ့ကြသည် ဖြစ်သောကြောင့် လည်း မောင်လှမင်းနှင့် မမြသန်းတို့ ထင်ကြေးပေး ပြောဆိုရလောက်အောင်ပင် သူတို့နှစ်ဦးသည် ရင်းနှီးလာခဲ့ကြ၏။ သို့သော် နှစ်ဦးစလုံးသည်မူ ဘေးလူများ၏ ထင်ကြေးအတိုင်း ဖြစ်ပေါ်လာစေရန် တကယ်တမ်း စိတ်ဆန္ဒမျိုးကား မပေါ်ပေါက်မိကြပေ။ </p>
	<p class="block_14">ဦးကျော်သာဦးသည် ဒေါ်ကေသီနှင့် ရင်းနှီးခင်မင်၍ ထိုအိမ်သို့ ဝင်ထွက်သွားလာခြင်းဖြင့် ကိုကိုထွန်းရောက်ပြီး သုံးလေးရက်အတွင်းမှာပင် ဦးကျော်သာဦးနှင့် ကိုကိုထွန်းတို့သည်လည်း တွေ့ဆုံခွင့် ရခဲ့၏။ တွေ့စနေ့ကမူ ဦးကျော်သာဦးသည် ဒေါ်ကေသီက ခေါ်ယူတွေ့ဆုံပေးခြင်းဖြင့် ကိုကိုထွန်း မိမိတို့စကားဝိုင်းသို့ ရောက်လာခဲ့ရာတွင် ထိုကလေးသည် လူကြီးများ၏ စကားဝိုင်း၌ ဝင်ရောက်စွက်ဖက်ခြင်း မရှိ။ ပကတိ သေဝပ်ကျိုးနွံခြင်းကို တွေ့ရသည့်အတွက် ထိုကလေးသည် တတ်သိနားလည် လိမ္မာသော ကလေးငယ်တယောက် ဖြစ်လိမ့်မည်ဟူ၍ သာမန်မျှ ထင်မှတ်ခဲ့၏။ </p>
	<p class="block_14">ကိုကိုထွန်းနှင့် ဦးကျော်သာဦးတို့ တွေ့ဆုံပြီး ဆယ့်လေးငါးရက် အကြာမှာပင် ဦးကျော်သာဦးသည် ထိုကလေးအား မည်သို့သော ကလေးတယောက် ဖြစ်သည်ဟု မှန်းဆ ကြည့်တတ်လာခဲ့၏။ စင်စစ် ထိုကလေးသည် လူကြီးများကိုယ်တိုင်က ခေါ်ယူခြင်း မရှိပါက မိမိတို့စကားဝိုင်းသို့ ရောက်လာတတ်သည် မဟုတ်ပေ။ ထိုနေ့ကမူ ဦးကျော်သာဦးနှင့် ဒေါ်ကေသီတို့ စကားပြောဆိုနေချိန်တွင် ကိုကိုထွန်းသည် အိမ်ပေါ်မှ ဆင်းလာပြီး အိမ်ရှေ့ဘက်သို့ ထွက်မည်အပြုတွင် </p>
	<p class="block_14">“ဟေး ကိုထွန်း၊ လာပါဦးကွ” </p>
	<p class="block_14">ဟု ဦးကျော်သာဦးက စတင်ခေါ်ယူလိုက်သဖြင့် ထိုသူငယ်သည် စကားဝိုင်းသို့ ရောက်လာ၏။ </p>
	<p class="block_14">“ဘယ့်နှယ်တုံး၊ ခု ကိုထွန်း ကျောင်းတက်နေပြီထင်တယ်” </p>
	<p class="block_14">“ဟုတ်ကဲ့ ဦးဦး” </p>
	<p class="block_14">“ဘယ်နှယ့် ဦးဦးလဲကွယ့်၊ အန်ကယ်ခေါ်ရမယ်လို့ အန်တီပြောထားတယ် မဟုတ်လား ကိုကိုထွန်း” </p>
	<p class="block_14">ဒေါ်ကေသီက ကြားဝင်ပြောလာခဲ့၏။ </p>
	<p class="block_14">“ဦးဦးလို့ခေါ်ရတာကို ကိုထွန်း ပိုပြီးသဘောကျတယ် အန်တီ” </p>
	<p class="block_14">ကိုကိုထွန်းအနေနှင့်တော့လည်း မည်သည့်ရည်ရွယ်ချက်မျိုးမှ မရှိဟန်ဖြင့် ဖြေဆိုလိုက်၏။ </p>
	<p class="block_14">သို့သော် ထိုအဖြေကို ဒေါ်ကေသီ နှစ်သက်ခြင်း ရှိပုံမပေါ်ပေ။ </p>
	<p class="block_14">“အန်ကယ်ဆိုတာက ပိုမကောင်းဘူးလားကွဲ့”</p>
	<p class="block_14">ဒေါ်ကေသီက ချော့မော့သောလေသံဖြင့် ပြောလိုက်၏။ </p>
	<p class="block_14">“ဒါပေမဲ့ ကိုထွန်း ဗမာလို ဦးဦးလို့ ခေါ်ရတာကို ပိုပြီးအားရတယ် အန်တီ၊ အန်တီကိုတောင် ဒေါ်ဒေါ်လို့ပဲ ခေါ်ချင်တယ်၊ ဒါပေမဲ့ အန်တီက သဘောမကျဘူး မဟုတ်လား၊ ဦးဦးကတော့ ကိုထွန်း ဦးဦးလို့ခေါ်တာကို သဘောကျလိမ့်မယ် ထင်ပါတယ်” </p>
	<p class="block_14">ဒေါ်ကေသီက နှာခေါင်းကို မသိမသာ ရှုံ့လိုက်သည်။ </p>
	<p class="block_14">ဦးကျော်သာဦးကမူ သဘောကျလှသဖြင့် နှစ်ခြိုက်စွာ ပြုံးရင်း </p>
	<p class="block_14">“ဒါပေါ့ကွယ်၊ ကိုထွန်း ခေါ်သလို ဗမာဆန်ဆန်ခေါ်တာ ဗမာတယောက်အနေနဲ့ သဘောကျဖို့ ကောင်းတာပေါ့” </p>
	<p class="block_14">ပြောပြောဆိုဆို ဒေါ်ကေသီကို အကဲခတ်ကြည့် ကြည့်မိသည်တွင် ဒေါ်ကေသီ၏ မကျေမနပ် အမူအရာကို တွေ့လိုက်သဖြင့် </p>
	<p class="block_14">“ကိစ္စမရှိပါဘူးလေ၊ ဦးဦးအနေနဲ့ကတော့ ဦးဦးခေါ်လည်း သဘောကျတာပဲ၊ အန်ကယ်လို့ ခေါ်လည်း သဘောကျမှာပါပဲ၊ ဩော် ဒါထက် ကိုထွန်း ကျောင်းမှာ ပျော်ရဲ့မဟုတ်လားကွဲ့” </p>
	<p class="block_14">“ပျော်တယ်တော့ မဟုတ်ပါဘူး ဦးဦးရယ်” </p>
	<p class="block_14">ကိုကိုထွန်း စကားမဆက်မီမှာပင် </p>
	<p class="block_14">“ရောက်စတော့ ကိုထွန်း ဘယ်ပျော်ဦးမလဲ။ နောက်ပြီး ကိုကျော်သာလည်း သိတဲ့အတိုင်း အစိုးရကျောင်းတွေမှာဆိုတာက စည်းကမ်းကလည်း မရှိ၊ အပေါင်းအသင်း အသိုင်းအဝိုင်းကလည်း သောကောရောကော မဟုတ်လား။ ကလေးဆိုတာမျိုးကလည်း အဲဒီလို သောကောရောကော စည်းမဲ့ကမ်းမဲ့မျိုးကို ကြိုက်တတ်ကြတာကလား။ ဒီတော့ ကိုထွန်း မြိုင်သာယာကျောင်းကို ပိုပျော်တယ်လို့ ပြောချင်ပြောမှာ။ သို့ပေမဲ့ သူ ဒီမှာ မကြာခင် ပျော်လာမှာပါ” </p>
	<p class="block_14">ဒေါ်ကေသီ ဝင်ရောက်ပြောဆိုလာသောအခါတွင်မူ ဦးကျော်သာဦးသည် ဒေါ်ကေသီနှင့် ဆန့်ကျင်ပြောဆိုလိုခြင်း မရှိသည်ကြောင့် </p>
	<p class="block_14">“အေးပေါ့ကွယ်၊ ဖြည်းဖြည်းတော့ ပျော်လာမှာပေါ့ ကိုထွန်းရာ၊ ကျောင်းအားတဲ့အခါ ပျင်းရင်လည်း ဦးဦးတို့ အိမ်ဘက်ကို လာလည်ပေါ့ကွယ်”</p>
	<p class="block_14">ဟု စကားကြောင်းကို လှီးလွှဲခဲ့လေသည်။ </p>
	<p class="block_14">သည်ကစ၍ သန္တာနွယ်နှင့် တွေ့ဆုံရန် အကြောင်းဖန်ခဲ့သည် ဆိုရချိမ့်မည်။ </p>
	<p class="block_6" id="calibre_link-73">◾</p>
</div>

<div class="calibre" id="calibre_link-14">
<h1 class="block_12" id="calibre_link-74">| ၁၀ |</h1>
	<p class="block_13">&nbsp;</p>
	<p class="block_14">အငြိမ်းစားပညာဝန် ဦးကျော်သာဦး၏အိမ်သည် ဆရာမဒေါ်ကေသီ၏ အိမ်နှင့် ခြံသုံးခြံအကွာ လမ်းတဖက်တွင် ရှိလေသည်။ သူ့ခြံသည် ဒေါ်ကေသီ၏ခြံလောက် ကျယ်ဝန်းခြင်း မရှိပေ။ ခြံစည်းရိုးသည် ပြုပြင်ခြင်း ကင်းမဲ့သော အသွင်လက္ခဏာကို ဆောင်၏။ ခြံတွင်းမှာလည်း ပန်းပင် အနည်းငယ်နှင့် အိမ်ရှေ့ဘက်တွင် ကြီးမားအုံ့ဆိုင်းသော ခရေပင်ကြီးတပင်သာရှိ၏။ ခြံတံခါးဝတွင်မူ ငုဝါပင်တပင် ရှိလေသည်။ ခြံ၏နောက်ပိုင်းကျကျတွင် တထပ်တိုက်အိမ်ကလေးရှိ၏။ ထိုအိမ်သည် သားအဖနှစ်ယောက်အတွက် ကျယ်ပြန့်သည် ဆိုနိုင်သော်လည်း ဒေါ်ကေသီ၏ အိမ်ကြီးနှင့် နှိုင်းစာပါမူ သေးနုပ်လှသည်ဟု ဆိုရပေမည်။ မီးဖိုဆောင်သည် အိမ်၏နောက်ဘက်တွင် စင်္ကြံတခုနှင့် ဆက်စပ်လျက်ရှိ၏။ မီးဖိုဆောင်၏လက်ဝဲဘက်၌ သုံးခန်းတွဲ တန်းလျားတခု ရှိလေသည်။ ထိုတန်းလျားတွင် ထမင်းချက် အဘိုးကြီးတယောက် နေထိုင်၏။ ဤတခြံလုံးတွင် သားအဖ နှစ်ယောက်နှင့် ထမင်းချက် အဘိုးကြီးသာလျှင် ရှိ၏။ </p>
	<p class="block_14">ကိုကိုထွန်းသည် ထိုခြံတွင်းသို့ ဝင်ခဲ့သည်နှင့် ကြီးမားအုံ့ဆိုင်းသော ခရေပင်ကြီးကို သဘောကျ နှစ်ခြိုက်မိ၏။ ခြံဝသို့ ရောက်သည်နှင့် ခရေပန်းနံ့က ဆီးကြိုသည်။ ခရေပင်စည် အခြေကို ဝိုင်းရံလျက်ပြုလုပ်ထားသော သစ်သားကွပ်ပျစ်သည် နွေအခါ၌ နားနေရာဖြစ်မည်ဟု မှန်းဆရ၏။ </p>
	<p class="block_14">အိမ်နှင့် နီးကပ်လာသောအခါ ဝါးပတ္တလားသံ၊ ညင်းညင်းပျောင်းပျောင်းကို ကြားရလေသည်။ ကိုကိုထွန်းအဖို့ ထိုတူရိယာသံသည် နားဝင်ဆန်းနေ၏။ ထို့ကြောင့် အိမ်တံခါးဝ၌ ရပ်လျက် အတန်ကြာ တွေနေမိ၏။ စိတ်အာရုံသည် နားဝင်ဆန်းသော ဝါးပတ္တလားသံနှင့်အတူ ပေါ်ထွက်လာသည့် တေးသံတွင် နစ်မြောနေ၏။ သို့သော် သူ့စိတ်အာရုံ နစ်မြောနေသည်ဆိုခြင်းကို ကိုကိုထွန်းသည် အတန်ကြာ သတိလစ်ဟင်းနေလေသည်။ </p>
	<p class="block_14">သီချင်းသံသည် ချိုလွင်သည်။ ညင်းပျောင်းသည်။ </p>
	<p class="block_14">ကိုကိုထွန်းသည် သီချင်းသံ၏ အဓိပ္ပာယ်ကို စဉ်းစားတွေးတောနေပြန်၏။ သီချင်းမှာ မန္တလေးမြို့ဘွဲ့ သီချင်းဖြစ်သည်။ ကိုကိုထွန်းအဖို့ သီချင်းစာသားသည်လည်း အဆန်းအပြား ဖြစ်နေ၏။ သို့သော် အတန်ကြာသောအခါတွင် ထိုသီချင်းသံသည် သန္တာနွယ်ဆိုသော ကလေးမ၏ အသံ ဖြစ်လိမ့်မည်ဟု မှန်းဆနိုင်ခဲ့လေသည်။ စင်စစ်သူသည် သန္တာနွယ်ဆိုသော သူငယ်မကို တကြိမ်တခါမျှ တွေ့မြင်ဖူးခြင်း မရှိပေ။ သို့ပါလျက် ထိုသီချင်းသံကို ကြားရုံမျှဖြင့် သီချင်းအဓိပ္ပာယ်ကို ရှင်းလင်း သေချာစွာ မသိနိုင်သေးဘဲလျက် ထိုသီချင်းသံသည် သန္တာနွယ်၏ အသံ ဖြစ်ရမည်ဟု ကြိုတင်မှန်းဆနိုင်ခြင်းအတွက်ကား သူ့ကိုယ်ကို အံ့သြရပြန်လေသည်။ </p>
	<p class="block_14">ကိုကိုထွန်းသည် အတန်ကြာ တွေငေးနေပြီးမှ တံခါးအတွင်း သော့ခလောက်ကို ပုတ်၍ အသံပေးလိုက်၏။ မရှေးမနှောင်းပင် ပတ္တလားသံနှင့်အတူ သီချင်းသံသည် ပြတ်တောက်သွားလေ သည်။ ထိုအခါ မိမိကိုယ်ကို မသိမသာ အပြစ်တင်မိပြန်သည်။ </p>
	<p class="block_14">“အလို၊ ကိုထွန်းပါလားကွဲ့ ၊ လာဟေ့၊ လာဟေ့” </p>
	<p class="block_14">ဦးကျော်သာဦးသည် ပြောပြောဆိုဆို တံခါးသော့ကို လှပ်ပေးနေ၏။ ထိုအချိန်အထိ ကိုကိုထွန်းသည် တွေငိုင်နေဆဲဖြစ်၏။ ခြေလှမ်းများသည် အိမ်ထဲသို့ လှမ်းဝင်ရန် တုံ့ဆိုင်းနေကြဟန် တူလေသည်။ </p>
	<p class="block_14">သူ့အမြင်စိတ်အာရုံသည် တဖက်အခန်းတံခါးဝတွင် ရပ်လျက် သူ့ကို စူးစိုက်ကြည့်နေသော မိန်းကလေးဆီသို့သာ ရောက်နေ၏။ ပြုံးယောင် နှုတ်ဆက် ကြိုဆိုယောင်ရှိသော မိန်းကလေး၏ မျက်နှာပြင်သည် သူ၏ အသိစိတ်အလုံးစုံကို ဖမ်းဆီးချုပ်နှောင်ထားဟန် ရှိလေသည်။ ရွှန်းစိုကြည်လဲ့သော မျက်လုံးအစုံ၊ ကော့စင်းသော မျက်တောင်၊ နက်မှောင်ကွေးဝိုက်သောမျက်ခုံး၊ ပေါ်လွင်ထင်ရှားသော နှာတံ၊ ပြုံးဟန်၊ စကားဆိုဟန်ရှိသော နှုတ်ခမ်းလွှာ၊ ဝင်းဝါစိုပြည်သော အသား၊ သွယ်လျစ်သောခန္ဓာကိုယ်၊ ထိုခပ်သိမ်းကုန်သော ချစ်မြတ်နိုးဖွယ် သွင်ပြင်လက္ခဏာမှအပ သူ့စိတ်အာရုံသည် ဘယ်ဆီသို့မျှ မရွေ့လျား။ </p>
	<p class="block_14">ဦးကျော်သာဦးသည် ချက်ချင်း သတိထားလိုက်မိသည်။</p>
	<p class="block_14">“အဲဒါ ဦးဦးရဲ့သမီး နွယ်လေ၊ သန္တာနွယ်တဲ့။ ကဲ ကဲ ကိုထွန်း အထဲဝင်။ အထဲရောက်မှ ဦးဦး မိတ်ဆက်ပေးရသေးတာပေါ့ကွယ်” </p>
	<p class="block_14">ပထမတော့ အားနာသည်လား၊ ရှက်သည်လား၊ တွန့်ဆုတ်သည်လား၊ သိမ်ငယ်သည်လား မဆိုနိုင်ပေ။ ထိုကလေးမနှင့် မျက်နှာချင်းဆိုင်ရမည်ကို ဝန်လေးယောင် ရှိသည်။ </p>
	<p class="block_14">ဦးကျော်သာဦးကိုယ်တိုင်က မိတ်ဆက်ပေးလာသောအခါတွင်လည်း လူတဦးတယောက်နှင့် အသိအကျွမ်းဖြစ်ရန် တကြိမ်တခါဖူးမျှ မိတ်ဆက်ပေးခြင်း မခံခဲ့ရသည် ဖြစ်သောကြောင့် မည်သည့်စကားကို မည်သို့စတင်ပြောဆိုရမည် မသိနိုင်ဘဲ ကြောင်အအ ဖြစ်ရသည်။ </p>
	<p class="block_14">“ဦးဦးတို့လည်း ပျင်းပျင်းရှိတာနဲ့ သီချင်းဆိုပြီး ပတ္တလားတီးနေကြတယ်၊ အတော်ပဲ ကိုထွန်း၊ ကိုထွန်းလည်း သီချင်းဝါသနာပါသလား မဆိုနိုင်ဘူး၊ ကဲ လာ နားထောင်ကြည့်ရအောင်” </p>
	<p class="block_14">သည်တော့လည်း ကိုကိုထွန်းသည် ဦးကျော်သာဦးနှင့် သန္တာနွယ်တို့နောက်သို့ လိုက်ခဲ့၏။ သို့သော် ခန္ဓာကိုယ်သည် ရှက်နေသေးဟန် ရှိလေသည်။ ခါတိုင်း လှမ်းနေကျ ခြေလှမ်းများကိုပင် ခြေလှမ်းပုံမှားနေသလားဟု တွေးထင် စိုးရိမ်နေ၏။ </p>
	<p class="block_14">သို့သော် အခန်းတွင်းသို့ ဝင်မိသည်နှင့် သူ့စိတ်အာရုံသည် ချက်ချင်း ပြောင်းလဲသွားပြန်သည်။ အံ့သြခြင်း၊ ထူးဆန်းခြင်းတို့ကြောင့် ပါးစပ်ဟရသည်။ မျက်လုံးကို ပို၍ ဖွင့်လိုက်ရသည်။ </p>
	<p class="block_14">ထိုအခန်းသည် သူ့အတွက် အဆန်းတကြယ်ပင်။ </p>
	<p class="block_14">အဝင်တံခါးဝ၏ ညာဘက်နံရံတွင် မှန်ဗီရိုများ တန်းစီနေ၏။ မှန်ဗီရိုများအတွင်း၌ သူ့အမြင်တွင် ထူးခြားသော ပစ္စည်းအမျိုးမျိုးကို တွေ့ရလေသည်။ ပထမဆုံး ဗီရို၌ အုတ်ခွက်များ၊ ဘုရားရုပ်တုများ၊ နတ်ရုပ်တုများ၊ မြေဆေးတံများနှင့် ဓာတ်ပုံအမျိုးမျိုး၊ ပန်းချီကားအကြီးအငယ် အသွယ်သွယ်။ သွပ်ကျည်တောက်ဘူး အချို့။ ဒုတိယဗီရိုတွင်ကား သစ်သားပန်းပု ရုပ်တုများ၊ စဉ့်ဖြင့်ပြုလုပ်ထားသော ရုပ်တုများ၊ ဆေးရေးပန်းချီ အုတ်ချပ်များ၊ ပေစာထုပ်များ၊ ပုရပိုက်များ စသည်တို့ ရှိ၏။ တတိယဗီရိုတွင်ကား ပန်းချီကားများ၊ ဓာတ်ပုံများနှင့် အခြားအမျိုးအမည် ခွဲခြား၍ သိနိုင်ရန် မလွယ်သော ပစ္စည်းများဖြစ်၏။ မျက်နှာချင်းဆိုင်အုတ်နံရံတွင် စားပွဲနှစ်လုံးနှင့် ကုလားထိုင်တလုံးရှိ၏။ စားပွဲများပေါ်၌ စာအုပ်များ ပြန့်ကျဲနေ၏။ စားပွဲများမှာ ကုလားထိုင်၏ နောက်ဘက်တလုံးနှင့် ရှေ့ဘက်တလုံး ဖြစ်၏။ ရှေ့ဘက်စားပွဲဘေးတွင် ပက်လက်ကုလားထိုင် တလုံးကိုလည်း တွေ့ရ၏။ ထိုစားပွဲအစွန်၌ ဗီရိုတလုံးလည်း ရှိသေး၏။ ဗီရိုအပေါ်ထပ်များ၌ စာအုပ်များဖြင့် ပြည့်နှက်နေ၏။ အောက်ဆုံးထပ်တွင်မူ မြန်မာတူရိယာ ပစ္စည်းအချို့ ရှိလေသည်။ ဗီရိုပေါ်၌ စောင်းကောက်တလက်ကိုလည်း မြင်နိုင်၏။ အခြားတဖက်နံရံတွင်မူ စာအုပ်များဖြင့် ပြည့်နှက်သော ဗီရိုသုံးလုံးရှိ၏။ အဝင်ဘက်နံရံတွင်မူ သတင်းစာများ၊ မဂ္ဂဇင်း၊ ဂျာနယ်များကို စုပုံထား၏။ နံရံလေးဖက်စလုံးမှာပင် ဓာတ်ပုံအမျိုးမျိုး၊ ပန်းချီကား အမျိုးမျိုးကို တွေ့နိုင်သေး၏။ အခန်းအလယ်ချက်မ၌မူ ကော်ဇောတချပ် ခင်းထား၏။ ထိုနေရာ၌ ပတ္တလားတခုကို တွေ့ရလေသည်။ </p>
	<p class="block_14">“ထိုင်လေ ကိုထွန်း၊ သမီးကလည်း ခေါ်ပါကွဲ့” </p>
	<p class="block_14">ကိုကိုထွန်းသည် ကော်ဇောတဖက်စွန်းတွင် ဝင်ထိုင်လိုက်၏။ သူ၏မျက်လုံးအစုံသည် အခန်းတွင်း၌ ချာချာလည်နေသည်ထင်၏။ </p>
	<p class="block_14">“ဘာလဲကွဲ့၊ ကိုထွန်းက ဦးဦးပစ္စည်းတွေကို စိတ်ဝင်စားနေတယ် ထင်ရဲ့” </p>
	<p class="block_14">“ဟုတ်တယ် ဦးဦး၊ ဦးဦးဒါတွေကို ဘာလုပ်တာလဲ ဟင်၊ စာအုပ်တွေလည်း အများကြီးပဲ” </p>
	<p class="block_14">“အေး၊ အေး၊ ကိုထွန်း စိတ်ဝင်စားတယ်ဆိုရင် ဦးဦး နောက်တော့ ရှင်းပြရတာပေါ့ကွယ်။ ကိုထွန်းအနေနဲ့ သိထား၊ စိတ်ဝင်စားထားဖို့ကောင်းတဲ့ ပစ္စည်းတွေပေါ့ကွယ်။ အားလုံးပစ္စည်းတွေက သမိုင်းဆိုင်ရာ အထောက်အထား ဖြစ်နိုင်တဲ့ ပစ္စည်းတွေချည်းပဲ၊ တချို့ကတော့ ကိုယ့်လူမျိုး ယဉ်ကျေးမှုကို သတိရစေနိုင်တဲ့ ပစ္စည်းတွေပေါ့။ စာအုပ်တွေကတော့ အမျိုးမျိုးပဲ။ ကိုထွန်းတို့ လူငယ်တွေ ဖတ်သင့်တဲ့ စာအုပ်တွေလည်း ပါသပေါ့။ နောက်တော့ ကိုထွန်း ယူပြီး ဖတ်ကြည့်တာပေါ့” </p>
	<p class="block_14">“ဟုတ်ကဲ့၊ ကိုထွန်းတော့ ဦးဦးအခန်းကို အထူးအဆန်း ဖြစ်နေတာပဲ၊ ဦးဦးအခန်းက စုံတယ်နော်” </p>
	<p class="block_14">“ဒီလိုပေါ့ကွယ် ဦးဦးမှာက ခုနေခါမှာ ဒါပဲအလုပ်ရှိတော့တာ မဟုတ်လားကွဲ့၊ ဒီတော့ သိသင့်သိအပ်တာတွေအတွက် ပစ္စည်းတွေ၊ စာအုပ်တွေ စုဆောင်းထားရတာပဲ၊ ကဲ၊ ကိုထွန်း သီချင်းနားထောင်မလား။ မင်းညီမက ဆိုမယ်၊ ဦးဦးက တီးပြမယ်လေ” </p>
	<p class="block_14">ကိုကိုထွန်းသည် ခေါင်းညိတ်လိုက်၏။ </p>
	<p class="block_14">ဦးကျော်သာဦးနှင့် သမီးသန္တာနွယ်တို့သည် စောစောက တပိုင်းတပြတ်ဖြင့် ရပ်ထားခဲ့သော မြမန်းဂီရိသေလာတောင် အစချီ မန္တလေးမြို့ဘွဲ့ သီချင်းကို ပြန်လည် တီးခေါက်သီဆိုကြပြန်၏။ </p>
	<p class="block_14">ကိုကိုထွန်းသည် ယခုတကြိမ်၌ သီချင်းသံ၊ သီချင်းဆိုသူ၊ ပတ္တလားသံ၊ ပတ္တလားတီးသူတို့ကို ရုတ်တရက် စိတ်မဝင်စားသေးဘဲ အခန်းတွင်းရှိ ပစ္စည်းများ၌သာ စိတ်ဝင်စားနေ၏။ သို့သော် မကြာမီအတွင်းမှာပင် သူ့စိတ်အာရုံသည် သီချင်းနှင့် ပတ္တလားသံဆီသို့ ရောက်ရှိလာခဲ့လေသည်။ သန္တာနွယ်ကိုကား သူ ရဲရဲမကြည့်ဝံ့။ ခေါင်းမော့လိုက်လျှင် မြင်သွားမည်လား စိုးရိမ်စိတ်ဖြင့် ပတ္တလားပေါ်တွင် ရွေ့လျားနေသော လက်ခတ်ကိုသာ စူးစိုက်ကြည့်နေ၏။ တခါတခါတွင်မူ စည်းကိုင်ထားသော လက်ချောင်းသွယ်သွယ်ကလေးများမှတဆင့် တေးသံရှင်၏ မျက်နှာကို ခိုးကြည့်မိသည်။ သည်တော့ ရှက်သည်။ </p>
	<p class="block_14">သီချင်းပြီးဆုံးသွားသည်ကို သတိထားရန်ပင် မေ့လျော့နေ၏။ </p>
	<p class="block_14">“ဘယ်နှယ့်လဲဟေ့ ကိုထွန်း၊ သမီးအသံနဲ့ ဦးဦးလက်သံကို သဘောကျရဲ့လား”  </p>
	<p class="block_14">ရုတ်တရက် သူ ဘာဖြေရမှန်း မသိ။ ခဏမျှ နှုတ်အနေပြီးမှ </p>
	<p class="block_14">“ကောင်း၊ ကောင်း၊ ကောင်းပါတယ်” </p>
	<p class="block_14">ဦးကျော်သာဦးသည် ကိုကိုထွန်းကို အတန်ကြာ စူးစိုက်ကြည့်နေပြီးမှ ခေါင်းကို တဆတ်ဆတ်ညိတ်ရင်း </p>
	<p class="block_14">“ဘယ်နှယ့် ကိုထွန်းရော သီချင်းဆိုတတ်လား” </p>
	<p class="block_14">“မဆိုတတ်ဘူးခင်ဗျာ့” </p>
	<p class="block_14">သူ့အသံသည် တုန်နေ၏။ အဘယ်ကြောင့် တုန်နေသည်ကိုကား သူ မသိ။ သန္တာနွယ်ကမူ ကိုကိုထွန်း၏အဖြေကို သဘောကျဟန်ဖြင့် မပွင့်တပွင့် ပြုံးလိုက်၏။ </p>
	<p class="block_14">“ဒီလိုသီချင်းမျိုးတွေကို ကိုထွန်း နားထောင်ဖူးသလား” </p>
	<p class="block_14">“မထောင်ဖူးပါဘူး ခင်ဗျာ” </p>
	<p class="block_14">ဟု ခေါင်းခါဖြေဆိုပြီးမှ </p>
	<p class="block_14">“ဒါပေမဲ့ အိမ်မှာတော့ ဓာတ်စက်ရှိပါတယ်၊ ဓာတ်ပြားတွေလည်း ရှိပါတယ်၊ သီချင်းတွေ အမျိုးမျိုးပဲ” </p>
	<p class="block_14">“ဪ ကိုထွန်းက သီချင်းနားထောင်တာတော့ ဝါသနာပါတယ် ထင်ပါရဲ့” </p>
	<p class="block_14">“ကိုထွန်းတော့ သိပ်ဝါသနာမပါဘူး ခင်ဗျာ့၊ ငယ်ငယ်ကတော့ အမြဲလို သီချင်း နားထောင်တတ်ပါတယ်၊ ရေဒီယို မလာရင် သူ သီချင်းဖွင့်တာပဲ” </p>
	<p class="block_14">“ငယ်ငယ်ဆိုတာ ဘယ်သူလဲကွဲ့” </p>
	<p class="block_14">“ကိုထွန်းညီမ အငယ်ဆုံးပါ၊ သူ့နာမည်က နုငယ်ငယ်တဲ့၊ ဒါပေမဲ့ ငယ်ငယ်လို့ပဲ ခေါ်ကြပါတယ်” </p>
	<p class="block_14">“ကိုထွန်းက သီချင်းမကြိုက်ဘူး ထင်ပါရဲ့” </p>
	<p class="block_14">ကိုကိုထွန်း အဖြေရ ခက်ပြန်၏။ သူသည် ဦးကျော်သာဦးနှင့်တကွ သန္တာနွယ်တို့ စိတ်ကြိုက် ဖြစ်နိုင်မည့်အဖြေကို ပေးချင်သည်။ သို့သော် မည်သို့ ဖြေရမှန်းမသိ။ </p>
	<p class="block_14">ဦးကျော်သာဦးသည် ကိုကိုထွန်း၏ အဖြစ်အပျက်ကို ရိပ်စားမိဟန် ရှိလေသည်။ ထိုကြောင့် သမီးဘက်သို့လှည့်၍ </p>
	<p class="block_14">“ကဲ သမီးရယ်၊ ဖေဖေတို့အတွက် စားစရာ သောက်စရာကလေး လုပ်ပေးပါလို့ ဦးသာဒွန်းကြီးကို ပြောချေပါကွယ်၊ ကိုထွန်းအတွက်ပါ လုပ်ပေးပါလို့ပြော” </p>
	<p class="block_14">သန္တာနွယ်သည် ကိုကိုထွန်းကို မသိမသာ ခိုးကြည့်ပြီး နေရာမှ ထသွားလေ၏။ သည်တော့မှပင် ကိုကိုထွန်း ထိုနေရာ၌ အနေချောင်သွားရဟန် ရှိလေသည်။ </p>
	<p class="block_14">“တေးသီချင်းဆိုတာ လူရဲ့စိတ်နှလုံးကို နူးညံ့စေတယ် ကိုထွန်း။ လူငယ်တွေရဲ့ထွေပြားချင်တဲ့ စိတ်အာရုံကိုလည်း ထိန်းချုပ်ပေးနိုင်တယ်။ ဦးဦးသမီးမှာက အဖော်လည်း မရှိဘူး မဟုတ်လား၊ ဒီတော့ သားအဖနှစ်ယောက်ရဲ့ ဖြေဖျော်မှုတခုပေါ့ကွယ်။ အင်း။ ပြီးတော့လည်း သီချင်းဆိုတာ နားအရသာရဲ့ အလေ့အကျင့်ပေါ်မှာ တည်ပေတာပဲ။ ဒါကြောင့် သီချင်းကို ကိုယ်ကိုယ်တိုင် မဆိုတတ်ပေမဲ့ နားထောင်တဲ့ အလေ့အထကိုတော့ ပြုစုသင့်တယ်။ ကိုယ်ကိုယ်တိုင် တူရိယာသမား၊ အဆိုသမား ဖြစ်လာဖို့ထက် အသံရဲ့သာယာလှပခြင်းကို ခံစားတတ်ဖို့၊ စိတ်နှလုံး နူးညံ့သိမ်မွေ့မှု ရရှိနိုင်ဖို့နဲ့ ဖျော်ဖြေတတ်မှုအတွက် အသုံးဝင်တာပေါ့။ အခုနက ဦးတို့ တီးကြ၊ ဆိုကြတဲ့ သီချင်းက သီချင်းကြီးပေါ့။ ကိုထွန်းတို့လို လူငယ်တွေထဲမှာ သီချင်းကြီး နားထောင်ဖို့ အတော်များများ ဝန်လေးကြမယ် ထင်တယ်” </p>
	<p class="block_14">ဦးကျော်သာဦးသည် ရည်ရွယ်ချက်တခုခုကို ထားရှိပြီးဖြစ်ဟန်ဖြင့် တကူးတကန့် ရှင်းလင်း ပြောဆိုနေ၏။ ကိုကိုထွန်းအဖို့မှာလည်း အမြင်အာရုံ၌ စိတ်ဝင်စားရသကဲ့သို့ ယခုအခါတွင် အကြားအာရုံမှာပါ စိတ်ဝင်စားခြင်း ဖြစ်ရလေသည်။ </p>
	<p class="block_14">“ဦးအနေနဲ့က တူရိယာသမား မဟုတ်ပါဘူး။ ဦးသမီးကိုလည်း တူရိယာ ဂီတသမား ဖြစ်ရမယ်ဆိုတဲ့ အဓိက ရည်ရွယ်ချက် မထားဘူး။ ဒါပေမဲ့ ဦးတို့ဗမာလူမျိုးအနေနဲ့ ကိုယ့်တိုင်းပြည် ကိုယ့်လူမျိုးကို ချစ်တတ်ဖို့လိုတယ် မဟုတ်လားကွဲ့။ ဒီလို ကိုယ့်တိုင်းပြည် ကိုယ့်လူမျိုးကို ချစ်တတ်ဖို့ဆိုရာမှာလည်း ကိုယ့်တိုင်းပြည်ရဲ့သမိုင်း၊ ကိုယ့်တိုင်းပြည်ရဲ့ပထဝီ၊ ကိုယ့်လူမျိုးရဲ့စရိုက် စိတ်နေသဘောထား၊ ကိုယ့်လူမျိုးရဲ့ စာပေ၊ ဂီတ၊ အနုပညာ စတဲ့ ယဉ်ကျေးမှုတန်ဖိုးကို သိထားဖို့ လိုတယ်။ အဲဒီရည်ရွယ်ချက်အပြင် တခြားရည်ရွယ်ချက် ရှိသေးတယ်။ စာပေ၊ ဂီတ၊ အနုပညာရဲ့ အရသာ ခံစားတတ်မှုဆိုတာ လူရဲ့စိတ်နှလုံးကို နူးညံ့စေတယ်။ ကျယ်ပြန့်ကြီးထွားစေတယ်။ ဒီတော့ ဦးတို့ဟာ ကလေးတွေကို တဖက်က အမျိုးချစ်စိတ်၊ နိုင်ငံချစ်စိတ်နဲ့အတူ သတ္တိရှိအောင် ဖန်တီးပေးဖို့ လိုသလို၊ ဒီလိုမျိုးချစ်စိတ်ရှိတဲ့ လူငယ်တွေရဲ့စိတ်ထား အမူအကျင့် မွန်ရည်လာအောင် သွန်သင် ပြသနိုင်ရမယ်။ ကိုထွန်း အခု ဦးပြောနေတာတွေကို နားလည်ရဲ့လား။ စိတ်ကော ဝင်စားရဲ့လား”</p>
	<p class="block_14">“ဟုတ်ကဲ့၊ နားလည်ပါတယ်၊ စိတ်လည်း ဝင်စားပါတယ်၊ ဦးဦးစကားတွေကို ကျွန်တော် သိပ်သဘောကျတာပဲ” </p>
	<p class="block_14">ထိုအခိုက်မှာပင် သန္တာနွယ်သည် အခန်းတွင်းသို့ ပြန်လည်ရောက်ရှိလာ၏။ ကိုကိုထွန်းသည် သန္တာနွယ့်ဆီသို့ မျက်စိတချက် ဝင့်လိုက်သည်။ ထို့နောက် ဦးကျော်သာဦးဆီသို့သာ အာရုံ စူးစိုက်ထားလိုက်၏။ သန္တာနွယ်သည် ဖခင်၏ဘေးတွင် ဝင်၍ထိုင်လိုက်၏။ </p>
	<p class="block_14">“စင်စစ်မတော့ သွန်သင်ပြသတာထက် သိမ်းသွင်းယူနိုင်ဖို့ ပိုပြီး ကြိုးစားရတယ်။ ဥပမာ ဆိုပါတော့ကွယ်၊ အခု ကိုထွန်းက သီချင်းကြီး နားမထောင်ဖူးဘူး။ အဲဒါကို ဦးက ကိုထွန်း သီချင်းကြီး နားထောင်မလားလို့ဆိုရင် ဦးကို အားနာလို့သာ နားထောင်ပါ့မယ်လို့ ပြောချင်ပြောမှာ၊ တကယ်က ကိုထွန်း စိတ်ဝင်စားမှာ မဟုတ်ဘူး။ အဲဒီမှာ ဦးက ဇွတ်နားထောင်ခိုင်းပြန်လည်း ကိုထွန်း စိတ်ညစ်ချင်ညစ်မယ်။ ဒီတော့ ကိုထွန်းနားမှာ ယဉ်ပါးလာအောင် ဦးက လုပ်ရမယ်။ ဟုတ်ဘူးလားကွယ်။ ဦးသမီးကိုဆို ဦး ဒီလိုပဲ လေ့ကျင့်ပေးလာရတယ်။ ဦးကိုယ်တိုင်လည်း ပတ္တလားတီးကို ဂျပန်ခေတ်မှ သင်လာခဲ့ရတာပဲ။ ဒါကြောင့် ကိုထွန်းလည်း စိတ်ဝင်စားမယ်ဆိုရင် ဦးတို့ဆီ မကြာမကြာ လာပေါ့ကွယ်” </p>
	<p class="block_14">ထိုအခိုက်မှာပင် အဘိုးကြီးတယောက်သည် ကိုကိုးပန်းကန်များနှင့် မုန့်များကို ယူဆောင်လာခဲ့လေသည်။ </p>
	<p class="block_14">ကိုကိုထွန်းသည် ကိုကိုးပန်းကန်ကိုယူ၍ သောက်နေရစေကာမူ ဦးကျော်သာဦး ဘာပြောလာဦးမည်နည်းဟု နားစွင့်ထား၏။ </p>
	<p class="block_14">“ဒါပေမဲ့ ဦး ကိုထွန်းကို တခုတော့ ကြိုတင်ပြောထားမယ်ကွဲ့၊ ကိုထွန်း ဦးဆီ လာတဲ့နေရာမှာ ဦးတို့ အခုလို စကားပြောကြတာတွေကို ကိုထွန်းဒေါ်ဒေါ်ရှေ့မှာတော့ ပြန်မပြောနဲ့။ ဘာဖြစ်လို့လဲ ဆိုတော့ ကိုထွန်း ဒေါ်ဒေါ်တို့က ကိုယ့်လူမျိုးကို တယ်ပြီး အထင်မကြီးဘူး။ အင်္ဂလိပ်လူမျိုးကိုသာ အထင်ကြီးပုံရတယ်။ ဒီတော့ တော်တော်ကြာ မကေသီက ဦးဟာ သူ့တူကိုခေါ်ပြီး ဖျက်ဆီးနေတယ် လို့ အပြစ်တင်နေပါဦးမယ်ကွယ်” </p>
	<p class="block_14">ရယ်ရယ်မောမော ပြောလာ၏။ </p>
	<p class="block_14">ထိုစကား၏အဓိပ္ပာယ်ကို နားလည်ပြီး ဖြစ်သောကြောင့် ကိုကိုထွန်းသည် ဦးကျော်သာဦးနှင့် အတူ ရောနှောရယ်မောမိလေ၏။ ဘာမျှ သိနားလည်သေးခြင်း ရှိဟန်မတူသော သန္တာနွယ်ကမူ ပြုံးသည်ဆိုရုံမျှသာ ပြုံးလိုက်လေ၏။ </p>
	<p class="block_14">ထိုနေ့ကမူ ထိုကလေးနှစ်ယောက်စလုံး ရင်းရင်းနှီးနှီး ပြောဆိုမိခြင်း မရှိကြသေးပေ။ နှစ်ဦးစလုံးပင် တဦးကိုတဦး ရှက်ရွံ့နေဟန်ရှိ၏။ အစကတော့လည်း ထိုအခြေအနေသည် သာမန်မျှသော အခြေအနေ ဖြစ်သည်ဟု ထင်မှတ်ခဲ့ရစေကာမူ အိမ်သို့ ပြန်ရောက်သောအခါ ကိုကိုထွန်းစိတ်မှာ မချင့်မရဲဖြစ်ရ၏။ အဘယ့်ကြောင့် ထိုကလေးမနှင့် ရင်းရင်းနှီးနှီး စကားမပြောခဲ့ရလေသနည်းဟု မိမိကိုယ်ကို ပြစ်တင်ခြင်းလည်း ပြုမိလေသည်။ </p>
	<p class="block_14">ဒါကို ပေါက်စမသည် နည်းနည်းကလေးမျှ ရိပ်စားမိခြင်း ရှိဟန်မတူပေ။ အိမ်သို့ ပြန်ရောက်သောအခါ ကိုယ့်အခန်းမှာ ကိုယ်ခိုဝင်ပြီး စာရေးစားပွဲမှာ ထိုင်ရင်း ငိုင်တွေးနေမိသည်ကား အမှန်ပင်။ ထိုအခါ သန္တာနွယ်ဆိုသော ကလေးမကို မြင်ယောင်သည်။ ပြီး စိတ်အာရုံသည် ထိုကလေးမကို ခေါ်ဆောင်ကာ မြိုင်သာယာအထိ လွင့်ပျံ့သွားပြန်၏။ သည်စိတ်အာရုံထဲသို့ ဦးကျော်သာဦး၏ စာကြည့်ခန်း၊ ဦးကျော်သာဦး၏ စကားများ ရောနှောဝင်ရောက်လာကြပြန်သည်။ </p>
	<p class="block_14">“ဟိတ်” </p>
	<p class="block_14">ပေါက်စမ၏ ရုတ်ခနဲ လွင့်ပျံ့လာသောအသံနှင့် အခန်းတွင်းသို့ ဖျတ်ခနဲ ရောက်လာသော ခန္ဓာကိုယ်က အတွေးစများကို လွင့်ပြတ်သွားစေသည်။ </p>
	<p class="block_14">“ကြည့်စမ်း ကြည့်စမ်း။ သူ ဘာတွေစဉ်းစားနေလဲမသိဘူး။ အဲဒါ သူများ မေးမယ် မေးမယ်နဲ့၊ သူဟာ အမြဲတမ်း စဉ်းစားနေတယ်။ အဲဒါ ဘာတွေကို စဉ်းစားနေတာလဲဟင်၊ သူများလည်း တခါတခါ စဉ်းစားကြည့်တယ်” </p>
	<p class="block_14">ပေါက်စမသည် သူ့ဘေးသို့ ရောက်လာကာ တောင်စဉ်ရေမရ စကားများကို ပြောချလိုက်၏။ </p>
	<p class="block_14">“ဘာပြောတယ်” </p>
	<p class="block_14">စိတ်က ဘာကြောင့် အလိုလို အကဲဆတ်နေသနည်း။ ကိုကိုထွန်း မသိနိုင်။ ပေါက်စမသည် ကိုကိုထွန်း ဤကဲ့သို့ စိတ်အကဲဆတ်လွယ်ခြင်းကို ကြုံဖူးလှပြီဖြစ်သောကြောင့် နည်းနည်းကလေးမျှ အမှုမထား။ </p>
	<p class="block_14">“သူ ဘာတွေစဉ်းစားနေသလဲလို့ မေးတာပဲဟာ အလကား စိတ်တိုချင်တယ်၊ ပြောစမ်း၊ အဲဒီလိုစဉ်းစားတာ ဘာတွေစဉ်းစားသလဲ” </p>
	<p class="block_14">“သူများနဲ့ ဘာဆိုင်လို့လဲ” </p>
	<p class="block_14">“သူများနဲ့ ဆိုင်တယ်လို့ ပြောတာမှ မဟုတ်ဘဲဟာ၊ သူစဉ်းစားတာမြင်ရလို့ အခု သူများလည်း တခါတခါ စဉ်းစားကြည့်တယ်၊ အဲဒါလေ သူစဉ်းစားတာနဲ့ သူများစဉ်းစားတာ တူသလားလို့ သိချင်လို့ မေးတာ” </p>
	<p class="block_14">ကိုကိုထွန်းသည် ထိတ်ထိတ်ပျာပျာ ဖြစ်သွား၏။ သူ့အတွေးအာရုံကို ထိုသူငယ်မ သိရှိသွားလေသလားဟုလည်း တုန်လှုပ်ရလေသည်။ </p>
	<p class="block_14">“ကဲ ဆိုစမ်းပါဦး သူများက ဘာစဉ်းစားလို့တုံး” </p>
	<p class="block_14">သည်တော့လည်း ထိုကလေးမသည် ချက်ချင်းစကားပြန်မပေးဘဲ တွေငေးနေပြန်၏။ မျက်နှာက မသိမသာ ညှိုးကျလာသည်။ </p>
	<p class="block_14">“ကျောင်းနေရတာ ပျော်စရာကောင်းမှာပဲနော်” </p>
	<p class="block_14">“အဲဒါ ဘာဖြစ်သလဲလို့” </p>
	<p class="block_14">“သူများ အဲဒါကို စဉ်းစားကြည့်လို့ပါ။ သူကျောင်းတက်သလို သူများလည်း ကျောင်းလိုက်တက်ချင်တယ်။ အဲဒါ အမေ့ကို ပြောကြည့်တယ်။ အမေက သူများကို ကျောင်းမနေရဘူးတဲ့။ ပထမတော့ မိန်းကလေးတွေ ကျောင်းမနေရဘူးလားလို့ သူများ စဉ်းစားတယ်။ ဒါပေမဲ့ အဲဒါ မဟုတ်ဘူးထင်တယ်။ ကြီးကြီးစာသင်တဲ့ ကျောင်းမှာ မိန်းကလေးတွေချည်းပဲလို့ သိရတယ်။ ဟို ဟို ဦးကြီးသမီးကလည်း ကျောင်းနေတယ် ဆိုပဲ။ ဒီတော့ သူရယ်၊ ဟိုကောင်မလေးရယ်က ကျောင်းနေတယ်။ သူများက မနေရဘူး။ အဲဒါ ဘာဖြစ်လို့လဲ အမေ့မေးတော့ အမေက မမေးရဘူးတဲ့။ အဲဒါကို သူများ သိချင်လို့ စဉ်းစားတယ်။ ဘာဖြစ်လို့ သူများ ကျောင်းမနေရသလဲလို့ သူကော မစဉ်းစားဘူးလားဟင်” </p>
	<p class="block_14">ပေါက်စမစကားကို ကြားရသောအခါ ကိုကိုထွန်း စိတ်မကောင်း ဖြစ်ရလေတော့သည်။ သည်တော့လည်း ပေါက်စမ ကျောင်းမနေသောပြဿနာသည် သူ့ခေါင်းတွင်းသို့ ဝင်လာခဲ့လေသည်။ </p>
	<p class="block_14">အခန်းတွင်း၌ အတန်ကြာ တိတ်ဆိတ်နေပြီးမှ </p>
	<p class="block_14">“မေ့နေလိုက်တာဟယ်၊ သူများ သူ့ကို ထမင်းစားဖို့ လာခေါ်တာ၊ အယ် ကြီးကြီး ဆူခံထိတော့မှာပဲ၊ ကဲ ကဲ လာ၊ ထမင်းစားကြမယ်တဲ့” </p>
	<p class="block_14">ယခုတော့လည်း ပေါက်စမ၏စိတ်ကူးများသည် ပျက်ပြယ်သွားကြရလေပြီ။ ကိုကိုထွန်းသည် ပေါက်စမနှင့်အတူ ထွက်လာရင်း လှေကားအဆင်းတွင် ခြေလှမ်း တုံ့ရပ်ပြီး ပေါက်စမဘက်သို့ လှည့်၍ </p>
	<p class="block_14">“ဘာလဲ သူများက ကျောင်းနေချင်လို့လား” </p>
	<p class="block_14">ပေါက်စမသည် ခေါင်းညိတ်လိုက်၏။ </p>
	<p class="block_14">စင်စစ်တော့လည်း ကိုကိုထွန်းသည် ပေါက်စမ ကျောင်းနေသင့်သည် ဆိုခြင်းကို တွေ့စအချိန်က စဉ်းစားခဲ့ပြီလား၊ မစဉ်းစားခဲ့သည်လား ပြန်လည် တွေးတောကြည့်မိသည်။ သူ့အဖို့ ကောင်းစွာ မမှတ်မိ။ မည်သို့ဖြစ်စေ၊ ပေါက်စမ ကျောင်းနေသင့်သည် ဟူသောအချက်ကို သူ နားလည်လက်ခံရလေသည်။ သည်အခါ ထိုကိစ္စကို အန်တီကေသီအား ပြောပြသင့်သည်ဟု ယူဆ၏။ </p>
	<p class="block_14">ထို့ကြောင့်ပင် ထမင်းစားပွဲတွင် ပေါက်စမကို ကျောင်းထားပေးရန် ပြောဆိုမိလေ၏။</p>
	<p class="block_14">ဒေါ်ကေသီသည် နှုတ်တုံ့မပြန်။ မျက်နှာမှာကား နှစ်မြို့ခြင်း မရှိသည်ကို သိရ၏။</p>
	<p class="block_14">ညအိပ်ရာဝင်ခါနီးမှပင် အန်တီကေသီသည် ကိုကိုထွန်းကို သူ့အခန်းတွင်းသို့ ခေါ်ယူပြီး </p>
	<p class="block_14">“ကိုထွန်းဟာ ဒီအိမ်ကလူတွေရဲ့ကိစ္စကို ဘာမှ ဝင်ပြီးပြောဖို့မလိုဘူး။ ပေါက်စမဆိုတာ အိမ်မှာ အစေခံ။ ဒီကောင်မကလေးနဲ့ ဘာမှ အရောတဝင် လုပ်ဖို့ အကြောင်းလည်း မရှိဘူး။ ကိုထွန်းဟာ ငယ်တော့တဲ့အရွယ် မဟုတ်ဘူး။ လေး ငါး ခြောက်နှစ် ကလေးတယောက်လို ပေါက်ကရတွေကို မပြောရဘူး။ ကိုယ်က ဒီအိမ်မှာ သခင်၊ သူတို့က ကျွန်တွေ။ ဒါတွေကို ဆက်ဆံရတဲ့နေရာမှာ ကျောင်းက သူငယ်ချင်းတွေလို ဆက်ဆံစရာ မလိုဘူး။ ကဲ ဒါပဲ။ ကိုထွန်း သွားနိုင်ပြီ” </p>
	<p class="block_14">အန်တီကေသီ၏စကားကို နားထောင်နေရစဉ်ကပင် စိတ်ထဲတွင် မကျေနပ်ခြင်း၊ သဘောမပေါက်နိုင်ခြင်းဖြင့် အန်တီကေသီအား အပြန်အလှန် မေးခွန်းထုတ်ချင်ခဲ့၏။ သို့သော် အန်တီကေသီကိုယ်တိုင် မိမိအား နှင်ထုတ်နေပြီ ဖြစ်သောကြောင့် ကိုကိုထွန်းသည် ဘာမျှ နှုတ်တုံ့ပြန်မေးမြန်းခြင်း မပြုနိုင်ဘဲ အခန်းတွင်းမှ ထွက်ခဲ့ရလေတော့သည်။ </p>
	<p class="block_14">ပေါက်စမပြဿနာသည် အိပ်ရာပေါ်သို့ ရောက်သည်အထိ လိုက်ပါလာခဲ့လေသည်။ ပေါက်စမ၏ ပြဿနာမှာပင် မြိုင်သာယာမိသားစုသည်လည်း ရောထွေးပါလာ၏။ </p>
	<p class="block_14">သည်မှာ မပျော်ပိုက်လိုတော့ပေ။ မြိုင်သာယာသို့သာ ပြန်ချင်သည်။ အန်တီကေသီနှင့် နေထိုင်ရသည်ကို ကျဉ်းကျပ်သည်ဟု မှတ်ယူလာ၏။ </p>
	<p class="block_14">ထိုအတွေးစများမှာပင် သန္တာနွယ်သည် ရောထွေးရောက်လာပြန်ချေသည်။ မနက်ဖြန် တနင်္ဂနွေနေ့မှာ သန္တာနွယ်တို့အိမ်သို့ သွားမည်ဟုလည်း ဆုံးဖြတ်သည်။ </p>
	<p class="block_6" id="calibre_link-75">◾</p>
</div>

<div class="calibre" id="calibre_link-15">
<h1 class="block_12" id="calibre_link-76">| ၁၁ |</h1>
	<p class="block_13">&nbsp;</p>
	<p class="block_14">ဦးကျော်သာဦးအိမ်သို့ သွားရောက်လည်ပတ်ရသည်ကို သူကျေနပ်သည်။ သည်မှာ မနှစ်မြို့စရာဟူ၍ ဘာမျှမရှိဟုလည်း မှတ်ယူသည်။ </p>
	<p class="block_14">ဦးကျော်သာဦး ပြောပြသော စကားများကို သူနားထောင်ရသည်မှာ ငြီးငွေ့သည်ဟူ၍ မရှိ။ ဦးကျော်သာဦး ထုတ်ပေးသော စာအုပ်များကို ဖတ်ရသောအခါ နားလည်သည်လည်းရှိ၏။ နားလည်မယောင်လည်းရှိ၏။ နားမလည်သည်များလည်း ရှိ၏။ သို့သော် ထိုစာအုပ်များကို ဖတ်ရှုရခြင်းအတွက် ကျေနပ်သည်။ အားတက်သည်။ သည်မှာ သန္တာနွယ်နှင့် ခင်မင်ရင်းနှီးရသည်ကို ပို၍ပင်လျှင် ကြည်နူးမိသည်။ </p>
	<p class="block_14">သန္တာနွယ်နှင့် တွေ့လျှင် ပြောစရာစကားစတွေမှာ ကုန်နိုင်သည်ဟု မရှိ။ နွယ်သည် သီချင်းတွေအကြောင်းကိုလည်း ပြောသည်။ ကျောင်းမှအကြောင်းတွေကိုလည်း ပြောသည်။ ကိုကိုထွန်းက မြိုင်သာယာမှ မိသားစုအကြောင်း၊ မြိုင်သာယာက သူငယ်ချင်းများအကြောင်း စသည်တို့ကို ပြော၏။ တခါတခါ ကိုကိုထွန်းသည် ဗိုလ်ချုပ်အောင်ဆန်းအကြောင်း၊ လွတ်လပ်ရေး အကြောင်း၊ အင်္ဂလိပ်တွေအကြောင်းကို ပြောတတ်၏။ တခါတရံ သူ ပညာသင်ကြားရသော ကျောင်းများအကြောင်းကို ပြောသည်။ မည်မျှ အကြိမ်ပေါင်းများစွာ ပြောဆိုလာခဲ့ရစေကာမူ ပြောစရာစကားများသည် ကုန်ဆုံးခဲ့သည်ဟူ၍ မရှိပေ။ </p>
	<p class="block_14">သည်လိုနေ့ရက်များစွာတွင် သန္တာနွယ်နှင့် ခွန်းတုံ့ခွန်းပြန် စကားမဆိုခဲ့ရစေကာမူ သန္တာနွယ်နှင့် ပတ်သက်၍ ကိုကိုထွန်း၏ တသက်တာတွင် မေ့ပျောက်နိုင်ခြင်း ရှိလိမ့်မည် မထင်ရသော နေ့တနေ့ကို ကြုံခဲ့ရလေသည်။ </p>
	<p class="block_14">ထိုနေ့မှာ အမျိုးသားအောင်ပွဲနေ့ ဖြစ်သည်။ အမျိုးသားအောင်ပွဲနေ့ အကြောင်းကိုကား ကိုကိုထွန်းသည် အတန်အသင့် သိထားပြီးဖြစ်၏။ ထိုအောင်ပွဲနေ့ ဖြစ်ပေါ်ခဲ့ရာ အရေးတော်ပုံတွင် ကိုယ်တိုင်ကိုယ်ကျ ပါဝင်ခဲ့သော ဦးကျော်သာဦးကိုယ်တိုင် ပြောပြလာသောအခါတွင်ကား ကိုကိုထွန်းအဖို့ အမျိုးသားနေ့အကြောင်းကို ပို၍ သိမှတ်နားလည်ခဲ့ရလေ၏။ </p>
	<p class="block_14">အမျိုးသားအောင်ပွဲနေ့တွင် နွယ်တို့ကျောင်း၌ ကပွဲတခု ကျင်းပမည်။ ထိုကပွဲ၌ နွယ် ပါဝင်ကပြမည် ဆိုခြင်းကို ကိုကိုထွန်းသည် ကြိုတင်သိရှိခဲ့၏။ သည်စဉ်ကတော့လည်း ထိုကပွဲနှင့် ပတ်သက်၍ ထူးထူးခြားခြား စိတ်ဝင်စားခဲ့သည် မဟုတ်ပေ။ နွယ် ပါဝင်ကပြမည်ဆိုခြင်းအတွက် ကြည့်ရှုလိုသည်သာ ဖြစ်၏၊ ထိုကပွဲသို့ နွယ်ကိုယ်တိုင်က ဒေါ်ကေသီနှင့် ကိုကိုထွန်းတို့ နှစ်ဦးစလုံးကို ဖိတ်ခေါ်၏။ သို့သော် ဒေါ်ကေသီသည် သည်လိုပွဲလမ်းမျိုး၌ စိတ်ဝင်စားခြင်း ရှိသည် မဟုတ်ပေ။ ထို့ကြောင့် နွယ်တို့ကျောင်းကပွဲသို့ ကိုကိုထွန်း တဦးတည်းသာလျှင် နွယ်တို့သားအဖနှင့်အတူ လိုက်ခဲ့ရလေသည်။ </p>
	<p class="block_14">ထိုကပွဲ၌ နွယ်သည် အမိမြန်မာပြည်အသွင် သရုပ်ဖော် ကပြရသည်။ နွယ်၏ လှုပ်ရှားမှု ဟန်ပန်သည် များပြားလှသည် မဟုတ်ပေ။ သို့သော် ထိုစဉ်က နွယ့်ရုပ်သွင်သည် ကိုကိုထွန်း၏ စိတ်အာရုံ၌ ငြိတွယ်ရလေတော့သည်။ သည်လို လှပခြင်း၊ တင့်တယ်ခြင်း၊ သိမ်မွေ့ခြင်းမျိုးကို ပထမဦးဆုံး တွေ့မြင်ဖူးခြင်းဟုလည်း မှတ်ယူသည်။ </p>
	<p class="block_14">ဤသို့ဖြင့် ထိုနေ့က နွယ်၏ရုပ်သွင်သည် သူ၏အိပ်မက်သို့ မကြာမကြာ ရောက်လာတတ်ခဲ့လေသည်။ နွယ်နှင့်ပတ်သက်၍ သူ့စိတ်ဝေဒနာ မည်သို့ခံစားရသည်ကိုကား ကိုကိုထွန်းကိုယ်တိုင် အတပ်မသိနိုင်ခဲ့သေးပေ။ မည်သို့ဖြစ်စေ၊ မြိုင်သာယာကိုပင် မေ့လျော့နေခဲ့မိသည် ထင်၏။ </p>
	<p class="block_14">မြိုင်သာယာကို မေ့လျော့နေခဲ့သည် ဆိုစေကာမူ ထိုနေ့ရက်များကို တလကျော်ကျော် လွန်မြောက်လာခဲ့သောအခါ မြိုင်သာယာမှ မေမေ၊ ညီညီနှင့် ငယ်ငယ်တို့ ရောက်လာကြမည် ဆိုသောအကြောင်းကို ကြားရလျှင် ဝမ်းမြောက်အားတက်မိခြင်း ဖြစ်ရပြန်၏။ </p>
	<p class="block_6">◾</p>
	<p class="block_14">ယခုနှစ် ဒီဇင်ဘာကျောင်းပိတ်ရက်သည် ပျော်ရွှင်ကြည်နူးဖွယ်ကောင်းသော နေ့ရက်များ ဖြစ်၏။ ဒီဇင်ဘာ ကျောင်းပိတ်ရက်နှင့်အတူ လွတ်လပ်ရေးအောင်ပွဲ ကျောင်းပိတ်ရက်များ တဆက်တည်း ဖြစ်သောကြောင့် ယခုနှစ်ကျောင်းပိတ်ရက်သည် ရှည်လျား၏။ သည်နှစ်မှာ ကိုကိုထွန်းတို့ မိသားစုသာလျှင် မဟုတ်၊ နိုင်ငံနှင့်အဝှမ်း ပျော်ရွှင်ရသော ဆောင်းရာသီနှစ်ဦး ဖြစ်လေသည်။ မေမေ၊ ညီညီ၊ ငယ်ငယ်တို့နှင့် ပြန်လည် ဆုံတွေ့ရသည့်ပြင် မိမိတို့မိသားစုနှင့် နွယ် သိကျွမ်းခွင့်ရခဲ့သည့်အတွက်လည်း ကိုကိုထွန်းသည် အကျေနပ်ကြီး ကျေနပ်နေခဲ့၏။ </p>
	<p class="block_14">သည်တော့ ပေါက်စမကို မေ့လျော့နေခဲ့သည်မှာ အမှန်ပင်။ </p>
	<p class="block_14">လွတ်လပ်ရေးအောင်ပွဲကြီး ကျင်းပပြီးစီး၍ မေမေတို့ပြန်သွားပြီဆိုတော့လည်း အားငယ်စိတ်၊ ဝမ်းနည်းစိတ်သည် ရောက်လာပြန်၏။ </p>
	<p class="block_14">“နွေကျောင်းပိတ်ရင် သားကို ဖေဖေ လာခေါ်ပါလိမ့်မယ် သားရယ်” </p>
	<p class="block_14">မေမေက နှစ်သိမ့်စကားဆိုသည်။ </p>
	<p class="block_14">မှန်သည်။ နွေရာသီ ကျောင်းပိတ်လျှင် သည်သမီး၊ သည်သားတွေ ပြန်လည် တွေ့ဆုံကြရမည် ဟူ၍ ကိုကိုထွန်း သိပြီးဖြစ်၏။ ယခုတော့လည်း နွေရာသီ ပြန်ရမည်ဆိုသောအခါ နွယ့်ကိုပါ မြိုင်သာယာသို့ အလည်ခေါ်မည်ဟု စိတ်ကူးရောက်မိသေး၏။ </p>
	<p class="block_14">သည်တော့ နွေရက်မှာ ဥသြငှက် ရောက်လာမည့်အချိန်ကို စောင့်မျှော်ရလေပြီ။</p>
	<p class="block_14">သို့ဖြင့် ဥသြငှက် ရောက်မလာမီ တနေ့တွင် ထိုလူသည် ဤနေရာသို့ ရောက်လာခဲ့လေ၏။ </p>
	<p class="block_14">ထိုလူသည် အသက်အရွယ်အားဖြင့် အသက် ၄ဝ ပတ်ဝန်းကျင်တွင် ရှိလိမ့်မည်ဟု မှန်းဆရ၏။ ခန္ဓာကိုယ်သည် တုတ်ခိုင်ထွားကျိုင်း၏။ အသားသည် ညို၏။ နေလောင်ထားသည် ကြောင့် မည်းညိုသော အဆင်းရှိသည်။ </p>
	<p class="block_14">သူသည် လွန်ခဲ့သော သုံးလေးရက်ကပင် ဤအိမ်ခြံဝင်းကြီးအနီးသို့ မယောင်မလည် ရောက်ရှိလာခဲ့၏။ တခါတရံ ခြံဝင်းတံခါးမှနေ၍ အိမ်ကြီးဆီသို့ လှမ်းမျှော်ကြည့်၏။ သို့သော် သူ့စိတ်သည် ဝံ့ရဲခြင်း မရှိပေ။ အိမ်တွင်းမှ တစုံတခုကို သူ လှမ်းမျှော်ကြည့်ဟန် ရှိသော်လည်း အိမ်တွင်းမှ အခြားသူတဦးဦးက သူ့ကို မြင်တွေ့သွားမည်အတွက် စိုးရိမ်ကြောက်လန့်ဟန် ရှိလေသည်။ </p>
	<p class="block_14">ဒေါ်ကေသီနှင့် ကိုကိုထွန်းတို့ ကျောင်းပြန်လာသည့် ညနေများ၌ ထိုလူသည် ဝင်းခြံနှင့် မလှမ်းမကမ်း လမ်းတဖက်တွင် ရှိနေတတ်သည်။ ထိုအခါများ၌ သူသည် ခြံဝင်းတံခါး လှပ်လာသည်ကိုလည်းကောင်း၊ ခြံထဲသို့ မော်တော်ကား ဝင်သွားသည်ကိုလည်းကောင်း စူးစိုက်ကြည့်နေတတ်၏။ သို့သော် ကားဒရိုင်ဘာသည်လည်းကောင်း၊ ခြံစောင့် ဦးဘိုးလှသည် လည်းကောင်း၊ ဒေါ်ကေသီနှင့် ကိုကိုထွန်းတို့သည်လည်းကောင်း သူ့ကို တခါဖူးမျှ ဂရုထား မြင်တွေ့မိကြခြင်း မရှိပေ။ </p>
	<p class="block_14">ထိုသူသည် ဤနေရာသို့ ရောက်လာ၍ လေးရက်မြောက်သောနေ့သည် စနေနေ့ဖြစ်၏။ </p>
	<p class="block_14">ကိုကိုထွန်းသည် ခါတိုင်း စနေနေ့များမှာကဲ့သို့ပင် မိုးချုပ်လုသောအချိန်မှသာ ဦးကျော်သာဦး၏ အိမ်မှ ပြန်လာခဲ့၏။ ထိုလူသည် ခပ်လှမ်းလှမ်းမှ ကိုကိုထွန်း ရောက်လာသည်ကို မြင်သဖြင့် ကိုကိုထွန်းတူရူသို့ မယောင်မလည် လျှောက်ခဲ့၏။ </p>
	<p class="block_14">ကိုကိုထွန်းသည် သူ့ကို အမှတ်မထားဘဲ ဖြတ်ကျော်ဟန်ပြုခိုက်မှာပင် ထိုလူသည် ကိုကိုထွန်း၏ ရှေ့မှရပ်ကာ ဟန့်တားလိုက်လေသည်။ ကိုကိုထွန်းသည် အထိတ်တလန့်ဖြစ်ပြီး ခြေလှမ်းကို တုံ့ရပ်လိုက်၏။ ထိုလူ၏မျက်လုံးများသည် တစုံတခုကို စိုးရိမ်ထိတ်လန့်သော အသွင်လက္ခဏာ ဆောင်နေ၏။ </p>
	<p class="block_14">“မင်း မင်း မင်း ဘယ်သူ ဘယ်သူလဲ” </p>
	<p class="block_14">သူ၏စကားလုံးများ ထစ်အနေ၏။ </p>
	<p class="block_14">ကိုကိုထွန်းသည် ထိုလူ၏စကားကို ရုတ်တရက် နားလည်ခြင်းမရှိဘဲ တွေနေလေသည်။ </p>
	<p class="block_14">“မင်း မင်း မင်း ဟို ဟိုအိမ်က ဟုတ်လား” </p>
	<p class="block_14">“ဟုတ်တယ်” </p>
	<p class="block_14">“ငါ ငါ အဲ အဲ အဲဒီအိမ်က လူ လူတယောက်ကိုတွေ့ တွေ့ချင်လို့” </p>
	<p class="block_14">စကားပြောရင်း ထိုလူသည် ဘေးဆီသို့ မကြာခဏ မျက်စိကစားနေလေသည်။ ကိုကိုထွန်းသည် ထိုသူအား ယခုထက်တိုင် နားမလည်နိုင်သေးပေ။ </p>
	<p class="block_14">“ခင်ဗျား တွေ့ချင် ဝင်တွေ့ပါလား” </p>
	<p class="block_14">ထိုလူသည် ခေါင်းကို ခါယမ်းလိုက်သည်။ </p>
	<p class="block_14">“ဒီ ဒီမှာ၊ ငါ ငါ အဲဒီ အဲဒီအိမ်က ထ ထ ထမင်းချက်တဲ့ မိန်း မိန်း မိန်းမကြီးကို တွေ့ချင်တယ်” </p>
	<p class="block_14">“ဒေါ်လှမင်းကိုလား” </p>
	<p class="block_14">ထိုသူက ခေါင်းညိတ်လိုက်သည်။ </p>
	<p class="block_14">“ဝင်တွေ့ပါလား၊ ဝင်တွေ့ရင် ရပါတယ်” </p>
	<p class="block_14">ထိုလူသည် ခေါင်းကို ခါယမ်းရင်း </p>
	<p class="block_14">“မင်း မင်း သူ့ သူ့ကို ပြောပါ။ ငါ ငါ ဒီက စောင့်နေမယ်၊ ပြီး ပြီး ပြီးတော့ ငါနဲ့ မင်း တွေ့ တွေ့ တွေ့တာကို ဘယ်သူမှ မသိ မသိစေနဲ့” </p>
	<p class="block_14">ကိုကိုထွန်း၏စိတ်သည် နောက်ကျုရှုပ်ထွေးလာလေသည်။ </p>
	<p class="block_14">“ခင်ဗျားက ဘယ်သူလဲ” </p>
	<p class="block_14">ထိုလူသည် မဖြေ။ ထိုလူသည် ကိုကိုထွန်း၏ လက်တဖက်ကို ရုတ်တရက် ဖမ်းယူဆုပ်ကိုင်ပြီး ကိုကိုထွန်းကို စားတော့ဝါးတော့မည့်အသွင်ဖြင့် စူးစိုက် ကြည့်နေပြန်၏။ ကိုကိုထွန်းသည် မည်သို့မျှ တုန်လှုပ်ခြင်းမရှိဘဲ ထိုသူ၏လက်မှ ရုန်းထွက်ရန် အားထုတ်၏။ ထိုသူသည် ကိုကိုထွန်း၏လက်ကို ပိုမိုခိုင်မာစွာ ဆုပ်ကိုင် ဖမ်းဆီးထား၏။ </p>
	<p class="block_14">“မင်း မင်း ငါ ငါပြောသလိုလုပ်ပါ။ ငါ ငါ မင်းကိုတောင်း တောင်းပန်ပါ တယ်။ သူ့ကို သူ့ကိုပြောပါ။ လူတယောက်စောင့် စောင့်နေတယ်လို့။ တခြား ဘယ်သူ့ကိုမှ ငါ ငါနဲ့တွေ့တာ မ မ မပြောပါနဲ့” </p>
	<p class="block_14">ထိုသူ၏မျက်နှာသည် အမှန်ပင် စိုးရိမ်ထိတ်လန့်ခြင်းဖြင့် တောင်းပန်တိုးလျှိုးသော အသွင်လက္ခဏာကို ဆောင်နေ၏။ </p>
	<p class="block_14">“ဘယ်သူလို့ ပြောရမလဲ” </p>
	<p class="block_14">“သူ သူ သိပါတယ်” </p>
	<p class="block_14">“ကောင်းပြီ ကျွန်တော်ပြောလိုက်မယ်” </p>
	<p class="block_14">ကိုကိုထွန်းသည် ထိုလူ၏လက်မှ ရုန်း၍ထွက်ခဲ့၏။</p>
	<p class="block_14">သူသည် နေရာတွင်ရပ်လျက် တွေးဝေကျန်ရစ်ခဲ့ပြီးမှ နောက်ဘက်သို့ ချာခနဲလှည့်ကာ </p>
	<p class="block_14">“မင်း မင်း ဘယ် ဘယ်သူ့ကိုမှ မပြောရဘူး” </p>
	<p class="block_14">“ကျွန်တော် နားလည်ပါတယ်” </p>
	<p class="block_14">ကိုကိုထွန်းသည် ထိုသူပြောသည့်အတိုင်း ဒေါ်လှမင်းကို တဦးချင်း တွေ့ဆုံပြီး ပြောပြလိုက်၏။ </p>
	<p class="block_14">ဒေါ်လှမင်းသည် ကိုကိုထွန်းဆီမှ စကားကို ကြားလိုက်ရသောကြောင့် ထိတ်လန့်တုန်လှုပ် သွားဟန် ရှိလေသည်။ ခဏချင်းမှာပင် ဒေါ်လှမင်း၏ထိတ်လန့်တုန်လှုပ်သော အသွင်လက္ခဏာသည် ပြောင်းလဲသွား၏။ မျက်နှာပြင်သည် ညှိုးကျသွားလေသည်။</p>
	<p class="block_14">“စကားထစ်နေတဲ့ လူကြီးလား ကိုထွန်း” </p>
	<p class="block_14">“ဟုတ်တယ်” </p>
	<p class="block_14">ဒေါ်လှမင်းသည် နောက်ထပ် ဘာမျှစကားမဆက်နိုင်ဘဲ တွေငိုင်နေပြန်၏။ </p>
	<p class="block_14">“အဲဒီလူက ဘယ်သူလဲ ဒေါ်လှမင်း” </p>
	<p class="block_14">ဒေါ်လှမင်းသည် ကိုကိုထွန်း၏အမေးကို မကြားဟန် ရှိ၏။ သို့သော် ခဏကြာတွေနေပြီး </p>
	<p class="block_14">“သူနဲ့ တွေ့တယ်လို့ ဘယ်သူ့ကိုမှ မပြောပါနဲ့ကွယ်၊ နော် ကိုထွန်း၊ မမကြီးလည်း မသိပါစေနဲ့၊ ပေါက်စမလည်း မသိပါစေနဲ့” </p>
	<p class="block_14">“ဘာလဲ ဒေါ်လှမင်း သွားတွေ့မလို့လား” </p>
	<p class="block_14">ဒေါ်လှမင်းသည် ရုတ်တရက် အဖြေမပေးနိုင်ဘဲ တွေငိုင်နေပြန်၏။ သို့သော် ဒေါ်လှမင်း၏ စိတ်ဂနာမှာ ငြိမ်ဆိတ်ခြင်း မရှိလှပေ။ ဒေါ်လှမင်းသည် ပြတင်းပေါက်ဆီသို့ သွားပြီး အပြင်ဘက်သို့ လှမ်းကြည့်လိုက်သည်။ ထို့နောက် ကိုကိုထွန်းအနီးသို့ လျှောက်လာပြန်ကာ </p>
	<p class="block_14">“ကိုကိုထွန်း ဘယ်သူ့ကိုမှ မပြောပါနဲ့ကွယ်” </p>
	<p class="block_14">“မပြောပါဘူး ဒေါ်လှမင်း စိတ်ချပါ” </p>
	<p class="block_14">ကိုကိုထွန်းသည် ဒေါ်လှမင်းကို ဆက်လက်ပြီး အကဲခတ်နေပြန်၏။ </p>
	<p class="block_14">“ကဲ ကိုထွန်း သွားတော့၊ ထမင်းပွဲပြင်ပြီးပြီ” </p>
	<p class="block_14">ထိုညနေ တညနေလုံးပင် ထိုအမည်မသိ စကားထစ်အသော လူတယောက်သည် ကိုကိုထွန်း၏ စိတ်အာရုံသို့ ဝင်ရောက်လာခဲ့လေ၏။ သူ ဘယ်သူလဲ။ ဒေါ်လှမင်းနဲ့ မည်သို့ ပတ်သက်သလဲ၊ ဘယ်ကလာသလဲ၊ ဘာကြောင့် ဒေါ်လှမင်းသည် ထိတ်လန့်နေရသနည်း။ ဒေါ်လှမင်းသည် ထိုသူကို သွားရောက်တွေ့ဆုံလေသလားဟူသော အမေးစူးစမ်းစိတ်တို့သည် ဦးနှောက်တွင်းသို့ ဝင်ရောက်မွှေနှောက်လေ၏။ သို့သော် ကိုကိုထွန်းသည် ထိုလူ၏အကြောင်းကို ရက်အနည်းငယ်အတွင်းမှာပင် မေ့လျော့လိုက်သည်။ ထိုလူသည် ကိုကိုထွန်း တွေ့စက မျှော်လင့်ထားသလို သူ့စိတ်အာရုံ၌ ဝင်စားစွဲငြိခြင်း မရှိလှပေ။ </p>
	<p class="block_14">ခပ်လှမ်းလှမ်းဆီမှ ဥသြငှက်သံကို ကြားရပေပြီ။</p>
	<p class="block_" id="calibre_link-77">◾</p>
</div>

<div class="calibre" id="calibre_link-16">
<h1 class="block_12" id="calibre_link-78">| ၁၂ |</h1>
	<p class="block_13">&nbsp;</p>
	<p class="block_14">မျှော်လင့်စောင့်စားရသော ဥသြငှက်သည် မည်သူ တဦးတယောက်ကမျှ မျှော်လင့်ထားခြင်း မရှိသော စိတ်နှလုံး တုန်လှုပ်ချောက်ချားဖွယ်သော အဖြစ်အပျက်တို့ကို ဆောင်ယူ ရောက်ရှိ လာခဲ့လေသည်။ </p>
	<p class="block_14">ဦးထွန်းတင်၏ စိတ်အာရုံသည် နွေရာသီပတ်ဝန်းကျင်ကဲ့သို့ မှုန်ဝါးဝါး ဖြစ်နေ၏။ တောင်လေရူးကဲ့သို့လည်း ရပ်တည်ရာမရ ဖြစ်ရလေပြီ။ </p>
	<p class="block_14">တခါတရံ စိတ်ပျက် အားငယ်သည်။ တခါတရံ ထိတ်လန့် တုန်လှုပ်သည်။ တွေဝေ ယိမ်းယိုင်ခြင်း၊ ယုံကြည်မှု ကင်းမဲ့ခြင်း စိတ်အာရုံတို့သည်လည်း ရံဖန်ရံခါ ထိုးဖောက် ဝင်ရောက်လာတတ်လေသည်။ တခါတရံ၌ စိတ်ပျက်ခြင်း၊ အားငယ်ခြင်း၊ ထိတ်လန့်ခြင်း၊ တုန်လှုပ်ခြင်း၊ တွေဝေယိမ်းယိုင်ခြင်း၊ ယုံကြည်မှု ကင်းမဲ့ခြင်းတို့နှင့်အတူ အပျက်သဘောသို့သာ ရှေးရှုသော စိတ်အာရုံတို့ ယောက်ယက်ခတ် ဖြစ်ပေါ်လာတတ်လေ၏။ </p>
	<p class="block_14">မူလက နွေရာသီမတ်လ နောက်ဆုံးရက်များတွင် ရန်ကုန်သို့ သွားရောက်ပြီး ကိုကိုထွန်းကို မြိုင်သာယာသို့ ပြန်လည်ခေါ်ယူမည်ဟု စီစဉ်ထား၏။ ထိုအခါ မြိုင်သာယာအိမ်သည် ရှေးကကဲ့သို့ပင် စည်ပင်သာယာခြင်း ဖြစ်လိမ့်မည်ဟုလည်း ယူဆ၏။ ကိုကိုထွန်းနှင့် ပတ်သက်၍ စိတ်အနှောင့်အယှက် ဖြစ်ရသည်တို့ကို ကြုံတွေ့ရသည် မှန်စေကာမူ သားငယ်တယောက်နှင့် ကာလကြာမြင့်စွာ ခွဲခွာနေရခြင်းအတွက် ဦးထွန်းတင် စိတ်မကောင်းမိပေ။ ကိုကိုထွန်းနှင့် ပတ်သက်သော စိုးရိမ်ဖွယ်ရာများသည်လည်း ယခုအခါတွင် လျော့နည်းခြင်း ရှိပေပြီဟု ယူဆမိ၏။ အထူးသဖြင့် အေးငြိမ်းတို့နှင့် စပ်လျဉ်း၍ မေ့လျော့ခဲ့ရသည်မှာ ကိုကိုထွန်း ရန်ကုန်သို့ ပြောင်းရွှေ့သွားခဲ့သည်မှ အစပြုသည်ဟုလည်း ထင်မှတ်၏။ တခုဆိုစရာရှိသည်မှာ ကိုကိုထွန်းနှင့် နိုင်ငံရေးလှုပ်ရှားမှု ပြဿနာဖြစ်လေသည်။ </p>
	<p class="block_14">စင်စစ် အပေါင်းအသင်းကြောင့် ရောယောင်ပါဝင်နေရစေကာမူ နိုင်ငံရေးနှင့် ပတ်သက်၍ ထိုကလေးငယ်သည် မည်သို့မျှ ထိရောက်စွာ ဆောင်ရွက်နိုင်ရန် အကြောင်းမရှိဟု ဦးထွန်းတင် ယူဆ၏။ မိမိ၏ သားတယောက်အနေနှင့် နိုင်ငံရေးလုပ်ငန်း ဆိုသည်မှာလည်း မည်သို့မျှ ဆက်စပ်ဖွယ်ရာ အကြောင်းမရှိဟု နားလည်ထား၏။ </p>
	<p class="block_14">သည်အကြောင်းတွေကြောင့် ကိုကိုထွန်းနှင့်ပတ်သက်၍ ပြဿနာကြီးများ ပေါ်ပေါက်စရာ အကြောင်း မရှိတော့ဟု ယူဆသည်။ ကိုကိုထွန်းကို မြိုင်သာယာသို့ ပြန်လည်ခေါ်ဆောင်ရမည် ဖြစ်၏။ </p>
	<p class="block_14">ထိုကြောင့်ပင် ဦးထွန်းတင် ရန်ကုန်သို့ ထွက်ခွာသွားသည်နှင့် မြိုင်သာယာ တအိမ်လုံးသည် ကိုကိုထွန်း ပြန်လာမည့်ရက်ကို မျှော်လင့် စောင့်စားကြရလေတော့သည်။ ကိုကိုထွန်း ပြန်လာတော့မည် ဆိုသောအခါ ငယ်ငယ် ပျော်သည်။ </p>
	<p class="block_14">ထိုရက်များအတွင်းမှာပင် နိုင်ငံရေးအခြေအနေများသည် ရုတ်တရက် ချက်ချင်းပေါ်ပေါက် ပြောင်းလဲလာခဲ့လေသည်။ </p>
	<p class="block_14">ဦးထွန်းတင်သည် ရန်ကုန်သို့ရောက်ခဲ့ပြီး နှစ်ရက် သုံးရက်အတွင်းမှာပင် မြိုင်သာယာသို့ အမြန်ဆုံး ပြန်သွားရန် အခြေအနေကို ရင်ဆိုင်ရလေတော့သည်။ </p>
	<p class="block_14">လွတ်လပ်ရေး မကြေညာမီကလေးအတွင်းမှာပင် အရေးပိုင်ရာထူး အဆင့်သို့ တိုးမြှင့် ခန့်ထားခြင်း ခံခဲ့ရသူ တဦးအနေနှင့် ပြောင်းလဲလာသော နိုင်ငံရေး အခြေအနေများအရ မိမိမြို့နယ် လုံခြုံရေးကို အဓိက တာဝန်ယူ ဆောင်ရွက်ရပေမည်။ </p>
	<p class="block_14">သို့ဖြင့် အရေးပိုင်မင်းသည် သားဖြစ်သူ ကိုကိုထွန်းနှင့် အေးအေးလူလူ စကားပြောဆိုခြင်း မပြုရမီအတွင်းမှာပင် မြိုင်သာယာသို့ ပြန်လည် ထွက်ခွာလာခဲ့ရပြန်လေသည်။ </p>
	<p class="block_14">ဦးထွန်းတင် မြိုင်သာယာသို့ ရောက်၍ သုံးရက်အကြာမှာပင် ကွန်မြူနစ် ပါတီဝင်များ တောခိုလှုပ်ရှားမှုသည် မြို့ပေါ်ရှိ ကွန်မြူနစ်ပါတီဝင်များအနက် ခေါင်းဆောင်ပိုင်း ပုဂ္ဂိုလ်သုံးဦးနှင့် နောက်လိုက်အချို့ကို ကြိုတင်ဖမ်းဆီးနိုင်ခဲ့လေသည်။ ကွန်မြူနစ်တို့သည် တောခိုခဲ့ပြီးသည်နှင့် မရှေးမနှောင်းပင် နယ်ပယ်အနှံ့အပြား၌ စတင်လှုပ်ရှားကြလေတော့သည်။ </p>
	<p class="block_14">ဦးထွန်းတင်သည် အခြေအနေကို လျင်မြန်စွာ သုံးသပ်ရပေပြီ။ </p>
	<p class="block_14">ခပ်စောစောကပင် သခင်ဖေသိန်း ရောက်လာဆွေးနွေးသော အချက်အလက်များအရ အခြေအနေဆိုးများကို မကြာမီအတွင်း ရင်ဆိုင်ရလိမ့်မည်ဟု ယူဆမိ၏။ ထို့ကြောင့်လည်း ဧပြီလအတွင်းမှာပင် ဇနီးဖြစ်သူနှင့် သားသမီးတို့ကို ရန်ကုန်သို့ ပို့လိုက်လေသည်။ </p>
	<p class="block_14">သားသမီးနှင့် ဇနီးဖြစ်သူကို ရန်ကုန်သို့ပို့လိုက်ပြီးသောအခါ ပို၍အားငယ် တုန်လှုပ်လာသည်။ တခါတခါတွင် မိမိ၏ရာထူးကို စွန့်လွှတ်ရလျှင် ကောင်းလေစွဟု စိတ်ကူးမိသည်။ သို့သော် သည်ရာထူး ဂုဏ်ရှိန်မျိုးကို စွန့်လွှတ်ရမည် ဆိုခြင်းကိုကား ဦးထွန်းတင် ရဲရဲရင့်ရင့် တွေးတောဝံ့သည် မဟုတ်ပေ။ အရေးပိုင်မင်း အဆင့်အတန်းသို့ ရောက်ရှိလာပြီးခါမှလည်း သည်မျှ အရှိန်အဝါ တောက်ပသော အဆင့်အတန်းကို ဦးထွန်းတင် စွန့်လွှတ်ဝံ့သည် မဟုတ်ပေ။ </p>
	<p class="block_14">တဖက်မှလည်း မမကေသီနှင့် ပတ်သက်၍ နားလည်ရသည်များ၊ လိုက်နာရသည်များ ရှိသေး၏။ သည်အခါ လွတ်လပ်ရေး၏ အရသာကိုလည်း ဦးထွန်းတင် ပြန်လည်ဆင်ခြင်ရလေသည်။ </p>
	<p class="block_14">အစတွင် လွတ်လပ်ရေး ဆိုသည်ကို ဦးထွန်းတင် သဘောပေါက်ခြင်း မရှိပေ။ </p>
	<p class="block_14">“အင်္ဂလိပ်က ဗမာတွေကို လွတ်လပ်ရေး ပေးလိုက်တဲ့အတွက် ငါ့မောင် တုန်လှုပ်သလို မမလည်း အစကတော့ တုန်လှုပ်မိတယ်၊ သို့ပေမဲ့ သေသေချာချာ စဉ်းစားကြည့်တော့ လွတ်လပ်ရေး ရတဲ့အတွက် မမတို့ ဘာမှတုန်လှုပ်စရာမရှိဘူးလို့ မမ သဘောပေါက်လာတယ်။ အခု လောလောဆယ် အခြေအနေကိုပဲ မမပြောမယ်။ အခုဖွဲ့စည်းထားတဲ့ အစိုးရအဖွဲ့ထဲမှာ မမနဲ့ ရင်းနှီးသိကျွမ်းတဲ့ပုဂ္ဂိုလ် နှစ်ယောက် သုံးယောက် ပါလာတာကို တွေ့ရတယ်။ ဒီတော့ မမတို့အနေနဲ့ ဘာမှ အခြေပျက်၊ အနေပျက် ဖြစ်စရာ မလိုဘူး။ </p>
	<p class="block_14">ဒီထက်ကောင်းတဲ့ အခြေအနေကို မမ စုံစမ်းသိရပြန်တယ်။ အဲဒါက အထူးသဖြင့် ငါ့မောင်အတွက်ပဲ။ အခု တိုင်းပြည် လွတ်လပ်တာနဲ့ မမတို့တိုင်းပြည်ရဲ့အုပ်ချုပ်ရေးကို ဗမာတွေကပဲ ဆောင်ရွက်ရမယ်။ အင်္ဂလိပ်တွေ၊ ကုလားတွေဟာ သူတို့တိုင်းပြည်ကို ပြန်ကြရမယ်။ ဒီအခါ ရာထူးကြီး၊ နေရာကြီးတွေကို မမတို့လူမျိုးတွေ ရရှိကြမယ်။ ကောင်းပြီ ဒီတော့ မင်းပဲ စဉ်းစားကြည့်ပါ။ တိုင်းပြည်အုပ်ချုပ်ရေးပိုင်းနဲ့ ပတ်သက်လို့ မင်းတို့လိုလူတွေကိုပဲ ဒီအစိုးရ အားကိုးရလိမ့်မယ်။ ဘယ်လောက်ပဲ မင်းတို့ကို မလိုချင်ဘူး ပြောနေစေဦး။ လောလောဆယ်အားဖြင့် လစ်လပ်လာမယ့် ရာထူးနေရာတွေမှာ မင်းတို့ကို ခန့်ထားရလိမ့်မယ်။ ဒီတော့ လွတ်လပ်ရေး အရသာဆိုတာ တခြားလူတွေအဖို့ ဘယ်အခြေအနေရှိမယ် မခန့်မှန်းနိုင်ပေမဲ့ ငါ့မောင်တို့လို လူတွေအဖို့တော့ မြိုးမြိုးမြက်မြက် ရှိရမှာပဲလို့ မမ ခန့်မှန်းတယ်။ မမရဲ့ခန့်မှန်းချက် ဘယ်အထိ မှန်သလဲဆိုတာကို မင်း မကြာခင် သိရမယ်။ အခု မမဆီကစာရပြီး မကြာမီဆိုသလို ငါ့မောင်ကို အမြဲတမ်း အရေးပိုင်အဖြစ် တိုးမြှင့်ခန့်ထားကြောင်း အမိန့်စာ ပို့လိုက်တယ်လို့ မမ သိထားတယ်။ </p>
	<p class="block_14">ဒီတော့ ငါ့မောင် သတိချပ်ရမှာက လိမ္မာပါးနပ်ဖို့ပဲ။ နိုင်ငံရေးသမားကို သင့်အောင်ပေါင်းပါ။ တတ်နိုင်သမျှ လိုက်လျောညီထွေဝါဒကို ကျင့်ပါ။ ဒီလောက်ဆိုရင် ငါ့မောင် နားလည်မယ်လို့ ယူဆတယ်” </p>
	<p class="block_14">ဟူသော မမကေသီထံမှစာကို ဖတ်ပြီးသောအခါ လွတ်လပ်ရေးနှင့်ပတ်သက်၍ အတန်အသင့် နားလည်ခဲ့ရသည်ဟု ဦးထွန်းတင် ယုံကြည်ခဲ့လေသည်။ ထို့ကြောင့်လည်း ကိုယ့်တိုင်းပြည်၊ ကိုယ့်လူမျိုးကို ချစ်သည်ဟူသော စိတ်ဓာတ်မျိုး တကြိမ်တခါမျှ မပေါ်ပေါက်ခဲ့စေကာမူ နှုတ်ဖြင့်လည်းကောင်း၊ အမူအရာဖြင့်လည်းကောင်း တိုင်းပြည်ချစ်၊ လူမျိုးချစ်စကားမူရာ ဖော်ပြခြင်း မရှိစေကာမူ မိမိအခြေအနေ၊ ရာထူးဂုဏ်ရှိန်ကိုကား ဦးထွန်းတင် ချစ်မြတ်နိုးရလေသည်။ သို့ပါလျက် ဒေါ်နုနုခင်သည် သားသမီးများကို ရန်ကုန်သို့ သွားရောက်ပို့ထားပြီး ပြန်လည်ရောက်ရှိလာကာ </p>
	<p class="block_14">“ဘာပဲဖြစ်ဖြစ် နုသဘောကတော့ ကိုကို အလုပ်ကထွက်လိုက်စေချင်တယ်။ ခုလို သားတကွဲ၊ မယားတကွဲ အဖြစ်မျိုးမှာ နုမနေချင်ဘူး။ ဂျပန့်ခေတ်ကတောင် ဥမကွဲ သိုက်မပျက် နေလာခဲ့တဲ့ ဒီမိသားစုဟာ ခုအခြေအနေမျိုးကျမှ တကွဲတပြား နေရမယ်ဆိုရင် ဖြစ်နိုင်ပါ့မလား ကိုကို။ နုတော့လေ ရန်ကုန်မှာပဲ အေးအေးချမ်းချမ်းနဲ့ ဖြစ်သလို လုပ်ကိုင်စားသောက်နေချင်တော့တာပဲ” ဟု ပြောလာခဲ့လေသည်။ </p>
	<p class="block_14">“မဖြစ်ဘူး နု၊ ကိုကို့အနေနဲ့ ခုမှ အရေးပိုင်အဆင့်ရောက်တာ မကြာသေးဘူး၊ ခုအတိုင်းဆိုရင် တိုင်းမင်းကြီးလောက်အဆင့်ကို ကိုကို မကြာခင်ရောက်မှာပဲ၊ ဒါတွေကို မမကေသီ နားလည်တယ်။ တိုင်းပြည်အခြေအနေ ဆိုတာလည်း ဒီလောက်ဆိုးရွားတာ မဟုတ်ဘူး နု”</p>
	<p class="block_14">“မဆိုးရွားဘူးသာ ပြောနေတာကို ကိုကိုရဲ့ အခုဆို ကေအင်ဒီအိုက တမျိုး၊ ကွန်မြူနစ်တွေက တမျိုး၊ ရဲဘော်ဖြူတွေက တမျိုး ဆူပူနေကြပြီ မဟုတ်လား” </p>
	<p class="block_14">“သိပ်လည်း မတုန်လှုပ်ပါနဲ့ နုရယ်။ ကိုကိုတို့အဖို့ ဒီလောက် တုန်လှုပ်စရာ မရှိပါဘူး။ ကိုကိုတို့မှာ လက်နက်ရှိတယ်။ နောက်ဆုံး ကုန်ကုန်ပြောမယ် နု။ မြိုင်သာယာနဲ့ ရန်ကုန်ဆိုတာ တခြားခရီးလမ်းတွေ ပြတ်တောက်နေဦး လေယာဉ်ပျံ အချိန်မရွေး ရနိုင်ပါတယ်။ အစိုးရအနေနဲ့ ကိုကိုတို့ကို အကျပ်အတည်းထဲမှာ ချမထားပါဘူး။ စိတ်ချပါ နု။ ဒီတော့ နု ရန်ကုန်မှာ အေးအေးဆေးဆေး ပြန်နေပါ။ ကိုကို့အတွက် ဘာမှမပူနဲ့ နု” </p>
	<p class="block_14">ဆိုသော စကားဖြင့် သည်နှစ်အကုန်လောက်တွင် နုကို ရန်ကုန်သို့ ပြန်ပို့ရလေသည်။ ထိုအချိန်များမှာပင် ကိုကိုထွန်းနှင့်ပတ်သက်၍ မမကေသီကိုယ်တိုင် လက်လျှော့ထားရသည်ဆိုသော အခြေအနေတရပ်ကို သိခဲ့ရ၏။ </p>
	<p class="block_14">ထို့ကြောင့် ယခုတကြိမ် ရန်ကုန်သို့ ရောက်ရှိလာသောအခါတွင် ဦးထွန်းတင်သည် ကိုကိုထွန်းပြဿနာကို ရင်ဆိုင်ရလေတော့သည်။ </p>
	<p class="block_14">ကိုကိုထွန်းအဖို့တော့လည်း ယမန်နှစ် နွေရာသီကျောင်းပိတ်ရက်မတိုင်မီ ခုနစ်တန်းစာမေးပွဲ ဖြေဆိုပြီးကတည်းကပင် ထိုစဉ်က ပညာသင်ကြားနေသော ကျောင်းမှ မိမိစွန့်ခွာတော့မည်ဟု အပြီးအပိုင် ဆုံးဖြတ်ခဲ့လေပြီ။ </p>
	<p class="block_14">ထို့ကြောင့်လည်း ကျောင်းပြန်ဖွင့်သောအခါ အန်တီကေသီထားသော ကျောင်းတွင် မနေလိုတော့ဟု ဇွတ်ပေ၍ တင်းခံလာ၏။ သူ့အနေနှင့် သာသနာပြုကျောင်းတွင် နေရသည်ထက် အစိုးရကျောင်းမှာသာ နေလိုသည်ဟူသော စကားကို အခိုင်အမာ ဆိုခဲ့၏။ </p>
	<p class="block_14">အမှန်တော့လည်း ကိုယ်ကိုယ်တိုင် သိမြင်သော အသိအမြင်နှင့် မဟုတ်စေကာမူ</p>
	<p class="block_14">“မနေဘူး အန်တီ။ ကိုထွန်း ဒီလိုကျောင်းမျိုးမှာ မနေဘူး။ ဒီလိုကျောင်းမျိုးက အင်္ဂလိပ်အစိုးရရဲ့ ကျွန်ကြီး ကျွန်ငယ်တွေကို ထုတ်လုပ်တဲ့စက်ရုံလို ကျောင်းမျိုး။ ဒီလိုကျောင်းမျိုးက ထွက်ပြီး ကျွမ်းကျင်တယ်၊ တတ်မြောက်တယ်လို့ အန်တီတို့ ထင်နေတဲ့ တိုင်းသူပြည်သားတွေ အပေါ်မှာ အာဏာဂုဏ်၊ ရာထူးဂုဏ်ပြမယ့် ဗျူရိုကရေစီ အရာရှိကြီး ဖြစ်ရမယ့်ဘဝမျိုးကို ကိုထွန်း မလိုလားဘူး” </p>
	<p class="block_14">ဟူသော စကားများကို ဦးဦး ဦးကျော်သာဦး လေသံနှင့်အညီ ပြောလာခဲ့လေသည်။ </p>
	<p class="block_14">အကြောင်းစုံကို ရိပ်စားမိခြင်း ရှိဟန်မတူသော အန်တီကေသီအဖို့တော့လည်း ထိုကလေးငယ်အပေါ်တွင် ဆတ်ဆတ်ခါနာရသည်မှအပ ဘာဆိုဘာမျှ တတ်နိုင်ခြင်းမရှိ။ ပထမတွင် ဤကလေးကို မိမိ ဆက်လက် တာဝန်မယူတော့ပါဟူသော စာမျိုးကိုပင် ရေးသားမည် အကြံ ဖြစ်သေး၏။ သို့သော် ကလေး၏မိဘများ ရောက်လာသည် ဖြစ်သောကြောင့် ကလေး၏မိဘများ စီစဉ်ကြမည်ဟု မှတ်ယူခဲ့လေ၏။ </p>
	<p class="block_14">ထိုအချိန်ကမူ ဦးထွန်းတင်သည် ဘာကိုမျှ အရေးတယူ မဆောင်ရွက်နိုင်ခဲ့ပေ။ ဒေါ်နုနုခင်အားသာ ကိုကိုထွန်းနှင့်ပတ်သက်၍ အတတ်နိုင်ဆုံး ဆုံးမပဲ့ပြင်ရန် မှာထားခဲ့ရ၏။ သို့သော် ဒေါ်နုနုခင်သည်လည်း ကိုကိုထွန်းကို မဖက်ပြိုင်နိုင်။ သည်ကလေးက အလိမ္မာအပါးနပ် ပိုခဲ့သည် ထင်၏။ </p>
	<p class="block_14">“ခေတ်အခြေအနေတွေက ပြောင်းလာပါပြီ မေမေ။ ကိုကိုထွန်းဟာ မေမေတို့ ဖေဖေတို့ အန်တီတို့ရဲ့ဆန္ဒကို ဆန့်ကျင်တာ မဟုတ်ပါဘူး။ လွတ်လပ်တဲ့ နိုင်ငံတခုအနေနဲ့ တနိုင်ငံလုံး သူ့ကျွန်ဘဝက ရုန်းထွက်လာခဲ့ကြပြီးမှ ကျောင်းသား ကျောင်းသူတွေအဖြစ် အင်္ဂလိပ်လူမျိုး အရိပ်အာဝါသ မကင်းတဲ့ လောင်းရိပ်အောက်မှာ နေနေရမယ်ဆိုရင် ကောင်းနိုင်ပါ့မလား မေမေ။ ဘာပဲဖြစ်ဖြစ် ဒီတခါ ဖေဖေလာရင် ကိုထွန်း ဖေဖေ့ကို ပြောပါမယ်။ ဖေဖေဟာ ကိုထွန်းကို ခွင့်လွှတ်နိုင်ပါလိမ့်မယ်။ အန်တီအနေနဲ့ကတော့ သူကိုယ်တိုင် အဲဒီလိုကျောင်းမှာ လုပ်နေတာ ဆိုတော့ အဲဒီလို သာသနာပြုကျောင်းမှာပဲ နေစေချင်မှာပေါ့” </p>
	<p class="block_14">ဆိုခါမျှဖြင့် ဒေါ်နုနုခင်မှာ သား၏စကားကို ချေပရန် စကားစ ရှာမရနိုင် ဖြစ်ခဲ့ရလေတော့သည်။ </p>
	<p class="block_14">သို့ဖြင့် ကိုကိုထွန်း၏ အလိုဆန္ဒအတိုင်း မူလကျောင်းမှ နုတ်ထွက်စေပြီး အစိုးရကျောင်းတွင် ပြောင်းရွှေ့နေထိုင်ရေး အစီအစဉ်ကို ဒေါ်နုနုခင် လိုက်လျောခဲ့ရသည်။ စိတ်ထဲမှာက ကျေနပ်လှသည် မဟုတ်ပေ။ </p>
	<p class="block_6">◾</p>
	<p class="block_14">စင်စစ် ဦးထွန်းတင်သည် ယခုလို အခြေအနေမျိုးတွင် ကိုကိုထွန်းနှင့် ပတ်သက်ပြီး ရင်ဆိုင်ရသည်ကို အမှန်ပင် မလိုလားနိုင်ပေ။ မည်သို့ဖြစ်စေ၊ ယခုကဲ့သို့ အဘက်ဘက်မှ အကြောင်းအမျိုးမျိုးဖြင့် ဦးနှောက်ရှုပ်ထွေးနေရသော အခြေအနေမျိုး၌ ဤသားငယ်သည် မိဘ၏ စိတ်နှလုံး အနှောင့်အယှက်ဖြစ်မည့် အပြုအမူမျိုးကို ပြုမူ ဆောင်ရွက်ရန် မသင့်ဟု ယူဆ၏။ </p>
	<p class="block_14">“ဘာပဲဖြစ်ဖြစ် လူကြီးလုပ်တဲ့လူတွေ စိတ်မအေးမချမ်း ဖြစ်နေတဲ့ အချိန်မျိုးမှာ သား အခုလို ကိုယ်ထင်ရာ ကိုယ်လျှောက်လုပ်နေတာမျိုးကို ဖေဖေ နည်းနည်းမှ သဘောမတူဘူး” </p>
	<p class="block_14">ဦးထွန်းတင်သည် အမှန်တကယ် စိတ်ထိခိုက်ခြင်း ပြင်းစွာဖြင့် ထိုစကားကို ဆိုလာ၏။</p>
	<p class="block_14">“ကိုထွန်း နားလည်ပါတယ် ဖေဖေ။ ကိုထွန်းက ကနေ့အထိ ဖေဖေတို့ မေမေတို့ အန်တီတို့ရဲ့ စိတ်မချမ်းသာမှု မဖြစ်စေအောင် ကြိုးစားနေထိုင်ပါတယ်။ ဒါပေမဲ့ ကိုထွန်း ဘာပဲလုပ်လုပ် အားလုံးရဲ့ ပြစ်တင်ငြိုငြင်ခြင်း ခံရတာကိုတော့ ကိုထွန်း ဝမ်းနည်းပါတယ်။ အခု ကျောင်းကိစ္စမှာ လည်း ကိုထွန်းအနေနဲ့ ဆုံးဖြတ်တာဟာ ဖေဖေ သဘောတူနိုင်တယ်၊ ဖေဖေကိုယ်တိုင်က လိုက်လျောစွာ ခွင့်ပြုနိုင်မယ်ဆိုတဲ့ နားလည်ခြင်းမျိုးနဲ့ ဆုံးဖြတ်ခဲ့တာပါ ဖေဖေ”</p>
	<p class="block_14">ကိုကိုထွန်းသည် မိဘအား အတတ်နိုင်ဆုံး ယဉ်ကျေးသိမ်မွေ့စွာ ပြောရမည် ဆိုခြင်းကိုကား နားလည်ထားပြီးဖြစ်၏။ သားဖြစ်သူက ဤမျှ ချိုသာသိမ်မွေ့စွာ ပြောဆိုလာပြီ ဆိုတော့လည်း ဦးထွန်းတင်အဖို့ ဒေါသစိတ်သည် အလိုလိုပင် ဖြေလျှော့ရလေသည်။ သို့ပေမဲ့ သား၏အလိုသို့ကား မလိုက်နိုင်သေးပေ။ </p>
	<p class="block_14">“ဒါပေမဲ့ ဖေဖေ တခြားမှာ နေနေရတဲ့ အတောအတွင်းမယ် ကိုထွန်းဟာ အန်တီကေသီနဲ့ မေမေတို့ရဲ့စကားကို နားထောင်ရမှာပဲ။ အခုလို ဖေဖေ့သားတယောက်က အားလုံး စိတ်မချမ်းမသာ ဖြစ်နေရတဲ့ အချိန်ပိုင်းမှာ မေမေ့ကို အကျပ်ကိုင်တာမျိုးကိုတော့ ဖေဖေ နည်းနည်းမှ သဘောမတူဘူး”</p>
	<p class="block_14">သည်တခါ ကိုကိုထွန်း ခေါင်းငုံ့နေရတော့သည်။ သူပြောချင်သောစကားတွေ စီကာစဉ်ကာ မှတ်ယူထားသည်များမှာ ယခုအခါ ပျောက်ကွယ်နေကြပြီလားဟု စိုးရိမ်ခြင်းလည်း ဖြစ်မိ၏။ </p>
	<p class="block_14">အဆုံးကျတော့လည်း ဦးထွန်းတင်သည် သားဖြစ်သူနှင့် ပတ်သက်၍ အမျိုးမျိုးသော ပြစ်တင် ဝေဖန်စကားတို့ကို ပြောဆို၏။ ယခုအခါ ကိုကိုထွန်း တက်ရောက်နေသောကျောင်းမှ ထုတ်နုတ်ပြီး မူလကျောင်းသို့ ပြန်အပ်မည်ဆိုစေကာမူ ကျောင်း နှစ်ရာသီ ကုန်လုနီးပြီဖြစ်ရကား ဤကိစ္စများကို နောက်တကြိမ် ရန်ကုန် ရောက်လာခါမှပင် ဆက်လက်ဆောင်ရွက်မည် ဆုံးဖြတ်ပြီး မြိုင်သာယာသို့ ပြန်ခဲ့တော့သည်။ </p>
	<p class="block_14">ကိုကိုထွန်းအတွက် စိတ်က မဖြောင့်။ </p>
	<p class="block_14">ကိုကိုထွန်းအနေနှင့်တော့လည်း သူနှင့် အကြိမ်ကြိမ် စကားများခဲ့ပြီ ဖြစ်သော ကျောင်းဟောင်းကို မပြန်ချင်။ ပြီး ယခုအခါ ပြောင်းရွှေ့နေထိုင်ရပြီဖြစ်သော ကျောင်းမှာ သူ ပျော်မွေ့သည်။ </p>
	<p class="block_14">အစကမူ ဤကိစ္စများနှင့် စပ်လျဉ်း၍ ဦးဦး ဦးကျော်သာဦးကို အန်တီကေသီအား နားလည်သဘောပေါက် ခွင့်လွှတ်နိုင်ရန် ပြောပေးဖို့ တောင်းပန်စေမည်ဟု စိတ်ကူးအကြံ ပေါက်ခဲ့သေး၏။ ဦးဦး ဦးကျော်သာဦးနှင့် အန်တီတို့ အခင်မင် ပျက်ရမည်ကို မလိုလား။ ထို့ကြောင့်လည်း မိမိတာဝန်နှင့် မိမိရှိစေဟု ကိုကိုထွန်း ဆုံးဖြတ်ထားပြီးဖြစ်၏။ အဋ္ဌမတန်းသို့ တက်ရောက် ပညာသင်ကြားခွင့် ရပြီဆိုသောအခါကျတော့လည်း အရာရာ၌ ကိုယ်ပိုင်ဆုံးဖြတ်ပိုင်ခွင့် အတန်အသင့် ရှိအပ်သည်ဟု ကိုကိုထွန်း ယူဆလာ၏။ </p>
	<p class="block_14">သို့ပေမဲ့ တခါတခါတော့ မိမိသည် အမှန်တကယ်ပင် မိဘဖြစ်သူများ၏ စိတ်အလိုဆန္ဒကို ဆန့်ကျင်ပြုမူသော ကလေးဆိုးတယောက် ဖြစ်ရလေပြီလား။ မိဘ၏အလိုဆန္ဒကို ဆန့်ကျင်မိသည့် အတွက် မိမိသည် မိုက်မဲသော ကလေးတယောက် ဖြစ်ရပြီလားဟုလည်း တွေးတောမိသေးသည်။ သူ ထွက်လာခဲ့သောကျောင်းသို့ ပြန်သွားရမည်ကိုကား ဝန်လေးသည်။ သည်သဘောကို ဖေဖေသည် လည်းကောင်း၊ မေမေသည်လည်းကောင်း၊ အန်တီသည်လည်းကောင်း တချိန်ချိန်၌ နားလည် သဘောပေါက်လာကြလိမ့်မည်ဟု မျှော်လင့်သည်။ ထိုအခါ ဖေဖေ မေမေနှင့် အန်တီတို့၏ ခွင့်လွှတ်ခြင်းကို ခံယူရလိမ့်မည်ဟုလည်း ကိုကိုထွန်း ယုံကြည်ထားလေသည်။ </p>
	<p class="block_14">စင်စစ်တော့လည်း ယခုနေအခါမျိုးတွင် ကိုကိုထွန်းနှင့် ပတ်သက်သော ပြဿနာကို ဤမိသားစုအတွင်း၌ ကြီးမားသော ပြဿနာအဖြစ် မှတ်ယူရမည်ကိုကား မည်သူတဦးတယောက်မျှ တကယ်တမ်း လိုလားကြသည် မဟုတ်ပေ။ </p>
	<p class="block_14">ဒေါ်နုနုခင်အဖို့ တရပ်တမြေခြားတွင် သက်စွန့်ဆံဖျား တာဝန်ထမ်းဆောင်နေသည့် လင်သားအတွက် နေ့စဉ်မပြတ် ဘုရားရှင်မြတ်ရှေ့၌ ဆုတောင်း မေတ္တာပို့ရမည့် တာဝန်သည် အဓိကဖြစ်သလို ဒေါ်ကေသီအဖို့ရာတွင်လည်း မိမိ၏ မောင်ဖြစ်သူ ဘေးအန္တရာယ် ကင်းဝေးနိုင်မည့် ကိစ္စများကို ကြံရဖန်ရသည်က တဖက်၊ မိမိမောင်၏ အခြေအနေ တိုးတက်မှုအတွက် ကြံရဖန်ရသည်က တဖက်နှင့် အချိန်ကုန်ရလေတော့သည်။ </p>
	<p class="block_14">ဦးထွန်းတင်အနေနှင့်တော့လည်း ထိတ်လန့်တုန်လှုပ်ရသော အရေးအခင်းများတွင် ဤသားငယ်၏ ပြဿနာကို အရှည်အကြာ စဉ်းစားနိုင်ခဲ့ပေသည် မဟုတ်ပေ။ ဤသို့ဖြင့် ဆူပူလှုပ်ရှားသော နေ့ရက်များသည် တရွေ့ရွေ့ ရင့်ရော်လာခဲ့လေသည်။ ဆောင်းဦးပေါက်သောအခါ ဗိုလ်ကျော်မောင်၏တပ်သည် မြို့စောင့်တပ်အဖြစ် မြိုင်သာယာသို့ ရောက်ရှိခဲ့လေသတည်း။ </p>
	<p class="block_6">◾</p>
	<p class="block_14">၁၉၄၉ ခုနှစ်ဦးသည် အဆိုးရွားဆုံးသော အခြေအနေများကို ဆောင်ယူလာခဲ့လေသည်။ </p>
	<p class="block_14">ဦးထွန်းတင်သည် ဗိုလ်ကျော်မောင်၏တပ် ရောက်ရှိလာခြင်းနှင့် စပ်လျဉ်း၍ အားတက် ဝမ်းမြောက်သင့်သည် မှန်သော်လည်း ဗိုလ်ကျော်မောင်၏တပ်သည် များစွာ အားထား မျှော်လင့်ဖွယ်ရာ ဖြစ်လိမ့်မည်ဟု မယူဆနိုင်ခဲ့ပေ။ </p>
	<p class="block_14">မည်သို့ဖြစ်စေ မြိုင်သာယာသည် ခရိုင်မြို့ဖြစ်သည်။ ရန်ကုန်မြို့နှင့် လေကြောင်း အဆက်အသွယ် ပြုနိုင်သော မြို့လည်းဖြစ်၏။ ထို့ကြောင့် မြိုင်သာယာ လေယာဉ်ကွင်းကို အကာအကွယ် ပေးထားနိုင်သမျှ ကာလပတ်လုံး မြိုင်သာယာသည် အခြေအနေဆိုးများနှင့် ရုတ်တရက် ရင်ဆိုင်ရစရာ အကြောင်းမရှိနိုင်ဟု ယူဆနိုင်ပေသည်။ </p>
	<p class="block_14">တနည်းတော့ ဦးထွန်းတင် ကျေနပ်သည်။ သူ့အဖို့ မရှူနိုင်မကယ်နိုင် အခြေအနေများတွင် ဤလေယာဉ်ကွင်းမှ လေယာဉ်ဖြင့် ရန်ကုန်သို့ အချိန်မရွေး ပြန်နိုင်သည်ဖြစ်၏။ ထို့ကြောင့် မြိုင်သာယာခရိုင်အတွင်းမှ မြို့ကလေးနှစ်မြို့ သူပုန်လက်သို့ ကျပြီဆိုသည်နှင့် မိမိသည် မြိုင်သာယာကို စွန့်ခွာသင့်ပြီဟု ဦးထွန်းတင် ယူဆခဲ့လေသည်။ </p>
	<p class="block_14">“မဟုတ်သေးဘူး ဦးထွန်းတင် အခြေအနေ ဆိုးတယ်ဆိုတာ ကျွန်တော် ဝန်ခံပါတယ်။ ဒါကို အစိုးရအနေနဲ့ကလည်း သိထားပါတယ်၊ ဒါပေမဲ့ အခြေအနေ ဆိုးလာလို့ ကျွန်တော်တို့ဟာ မြို့ကို စွန့်ပစ်သွားဖို့ မဟုတ်ဘူး၊ အထူးသဖြင့် အုပ်ချုပ်ရေးပိုင်းနဲ့ပတ်သက်လို့ ဒီမြို့နယ်မှာ ဦးထွန်းတင်ဟာ တာဝန်အရှိဆုံး ပုဂ္ဂိုလ်ဖြစ်ပါတယ်။ ထိုနည်းတူစွာ ကာကွယ်ရေးပိုင်းမှာလည်း ဦးထွန်းတင်ရဲ့တာဝန် မကင်းပါဘူးခင်ဗျာ” </p>
	<p class="block_14">ဦးထွန်းတင်သည် သူ၏ရုံးခန်းတွင်းသို့ ရောက်လာပြီး မိမိ ဤမြို့မှ ထွက်ခွာသွားရေးနှင့် ပတ်သက်၍ လာရောက်ပြောဆိုသည့် ဗိုလ်ကျော်မောင်ကို နားမလည်သောအကြည့်ဖြင့် စူးစိုက်ကြည့်နေမိသည်။ </p>
	<p class="block_14">ဗိုလ်ကျော်မောင်ဆိုသူမှာ အသက် ၃ဝ ပတ်ဝန်းကျင်မျှသာ ရှိပေဦးမည်။ သူသည် ဘီအိုင်အေခေတ်မှ အစပြု၍ စစ်တပ်ထဲသို့ ရောက်ရှိလာခဲ့သော လူငယ်တယောက်ဖြစ်သည်။ ဤကဲ့သို့သော လူငယ်တယောက်က ဤမြို့မှ ထွက်ခွာသွားရန် အစီအစဉ်နှင့် ပတ်သက် ပြောဆိုလာခြင်းအတွက် ဦးထွန်းတင် မကျေမနပ် ဖြစ်ရလေသည်။ </p>
	<p class="block_14">“ဒါက ဗိုလ်ကျော်မောင်ရဲ့အယူအဆကို၊ ကောင်းပြီ သူပုန်ဝင်တိုက်ပါပြီတဲ့ မောင်ရင့်တပ်က အကာအကွယ် ပေးနိုင်မယ်လို့ မောင်ရင် ယူဆသလား” </p>
	<p class="block_14">“အခြေအနေက ဒီအထိ ရောက်မလာသေးပါဘူး ဦးထွန်းတင်။ ကျွန်တော်တို့ ဦးထွန်းတင်တို့ အနေနဲ့ တာဝန်ကို ပိုင်းပိုင်းခြားခြား သိထားဖို့လိုပါတယ်” </p>
	<p class="block_14">“တာဝန် ဟုတ်ရဲ့လားကွဲ့” </p>
	<p class="block_14">ဦးထွန်းတင်၏အသံသည် ဒေါသဖြင့် တုန်ယင်လာ၏။ </p>
	<p class="block_14">“ဒီမှာ ဗိုလ်ကျော်မောင် ဒီမြို့ဟာ ခရိုင်မြို့တမြို့ကွဲ့၊ ဒီလိုမြို့တမြို့ကို မောင်ရင်ရဲ့တပ်သား သုံးလေးဆယ်ရှိတဲ့ စစ်တပ်ကလေးတခုက ကာကွယ်ဖို့ စီစဉ်တာကိုရော အစိုးရဘက်က ကျေပွန်တဲ့ တာဝန်လို့ မောင်ရင် ယူဆသလား” </p>
	<p class="block_14">ဗိုလ်ကျော်မောင်သည် မျက်စိပျက် မျက်နှာပျက် ဖြစ်သွားလေ၏။ သို့သော် ချက်ချင်းပင် ဒေါသစိတ်ကို ပြန်လည်ထိန်းချုပ်ကာ “အစိုးရအရာရှိတယောက်အနေနဲ့ ဒီစကားမျိုး မပြောသင့်ပါဘူး ဦးထွန်းတင်။ ကျွန်တော်တို့တပ်မတော်ဟာ အမျိုးမျိုးသော အခက်အခဲတွေကြားမှာ ရုန်းကန်ပြီး ပေါက်ပွားလာခဲ့ရတယ်ဆိုတာ ဦးထွန်းတင် သိနိုင်ပါတယ်။ ကနေ့ အခြေအနေအရ အမျိုးမျိုးသော ဘေးအန္တရာယ်တွေရဲ့ ထိုးနှက်တိုက်ခိုက်ခြင်း ခံနေရတယ် ဆိုတာကိုလည်း ဦးထွန်းတင် နားလည်နိုင်ပါတယ်။ အခုအခြေအနေဟာ အဆိုးရွားဆုံး အခြေအနေကို အတတ်နိုင်ဆုံး ကြံ့ကြံ့ခံနိုင်အောင် ကြိုးစားရတဲ့ အခြေအနေ ဖြစ်ပါတယ်။ နိုင်ငံတခုလုံးနဲ့အမျှ ဖြန့်ပြီးတော့ တိုက်ခိုက်နေရတဲ့ အခြေအနေ၊ သက်တမ်းအားဖြင့် နုနယ်သေးတဲ့ တပ်မတော်ရဲ့ အခြေအနေတွေကို သဘောပေါက်ရင် ဦးထွန်းတင် အခုလိုစကားမျိုး မပြောသင့်ပါဘူး” </p>
	<p class="block_14">အတတ်နိုင်ဆုံး ပြေပြစ်သောစကားကို ပြောလိုက်၏။ </p>
	<p class="block_14">သို့တိုင်အောင် ဦးထွန်းတင်သည် ဗိုလ်ကျော်မောင့်အပေါ်တွင် သဘောပေါက် နှစ်သက်ခြင်း မရှိသေးဟန်ဖြင့် မျက်မှောင်ကြုတ်၍ စူးစိုက်ကြည့်ရင်း လှောင်ပြောင်လိုသော အပြုံးနှင့် </p>
	<p class="block_14">“ဗိုလ်ကျော်မောင် ကျုပ်ကို ဒီလောက်ရှင်းပြစရာမလိုပါဘူး။ ဒီအခြေအနေမှာ မောင်ရင်တို့လို စစ်သားတယောက်အဖို့ တိုက်ပွဲတခုခုမှာ အသေခံဝံ့တယ် ဆိုတာကို ဂုဏ်ယူစရာလို့ ထင်ချင်ရင် ထင်မယ်၊ ကျုပ်တို့လိုလူမျိုးကတော့ အသေမခံနိုင်ဘူး” </p>
	<p class="block_14">“ခင်ဗျာ” </p>
	<p class="block_14">ဗိုလ်ကျော်မောင်သည် ထိတ်ထိတ်ပျာပျာ ဖြစ်သွား၏။ ဒေါသအရှိန်သည် ခန္ဓာကိုယ် တခုလုံးကို မီးတောင်အပူရှိန် ဟပ်သလို ဟပ်လိုက်သည်ဟု ထင်လိုက်မိ၏။ အသားက တဆတ်ဆတ် တုန်လာသည်။ ထို့ကြောင့် ဗိုလ်ကျော်မောင်သည် စကားစကို မဆက်သေးဘဲ ဒေါသအရှိန်ကို သတ်နိုင်ရန် ကြိုးစားနေ၏။ အတန်ကြာမှပင် </p>
	<p class="block_14">“ဦးထွန်းတင်ဆီက ဒီလိုစကားကို ကြားရတဲ့အတွက် ကျွန်တော် အများကြီး ဝမ်းနည်းပါတယ်။ အခုအချိန်မှာ ကျွန်တော်တို့နဲ့ ဦးထွန်းတင်တို့ဟာ လက်ချင်းတွဲပြီး လူထုရဲ့ အသက်အိုးအိမ်စည်းစိမ်ကို ကာကွယ်ကြရမှာ ဖြစ်ပါတယ်။ ဒါကြောင့် ကျွန်တော့်အနေနဲ့ တယောက်ကိုတယောက် မကျေမနပ်ဖြစ်ရမယ့် ရန်ငြိုးဖြစ်ရမယ့် စကားမျိုး မပြောသင့်ဘူးလို့ ယူဆထားပါတယ်။ နို့ပေမဲ့ အခု ကျွန်တော် တခုတော့ ပြောရလိမ့်မယ် ဦးထွန်းတင်။ အဲဒါဟာ ဘာလဲဆိုရင် ဒီအချိန်မျိုးမှာ ကျွန်တော်တို့ဟာ နိုင်ငံ့သစ္စာကို ပိုပြီး စောင့်ထိန်းရမယ်ဆိုတဲ့ အချက်ပဲ။ ဒါကြောင့် ဦးထွန်းတင် မြို့ကို စွန့်ခွာသွားမယ့်ကိစ္စကို ကျွန်တော် တားမြစ်ရမှာပဲ” </p>
	<p class="block_14">ဦးထွန်းတင်၏ မျက်နှာသည် ထူပူနီရဲလာလေသည်။ </p>
	<p class="block_14">“ဘယ်လိုပြောတယ် ဗိုလ်ကျော်မောင်၊ နေစမ်းပါဦး၊ မောင်ရင်က ကျုပ်အမိန့်ကို နာခံရမှာလား၊ မောင်ရင့်အမိန့်ကို ကျုပ်က နာခံရမှာလား” </p>
	<p class="block_14">အသံသည် တုန်ယင်နေ၏။ </p>
	<p class="block_14">“ကျွန်တော်တို့ဟာ နိုင်ငံနဲ့ လူမျိုးရဲ့သစ္စာကို ခံယူရမယ်၊ နိုင်ငံနဲ့ လူမျိုးရဲ့အမိန့်ကို နာခံရမယ် ဦးထွန်းတင်”</p>
	<p class="block_14">“ဘာလဲကွဲ့၊ ဖရိုဖရဲဖြစ်နေတဲ့ နိုင်ငံကြီးအပေါ်မှာ သစ္စာရှိရမယ် ဆိုချင်သလား”</p>
	<p class="block_14">“နိုင်ငံဝန်ထမ်းတယောက်ဟာ ဒီအသုံးအနှုန်းမျိုးကို မသုံးသင့်ပါဘူး ဦးထွန်းတင်။ အထူးသဖြင့် နိုင်ငံဝန်ထမ်းဖြစ်တဲ့ ဦးထွန်းတင်တို့လို နယ်ဘက်အရာရှိတွေ ကျွန်တော်တို့လို စစ်ဘက်အရာရှိတွေဟာ ဒီအချိန်မျိုးမှာ ပိုပြီး တာဝန်သိဖို့ လိုပါတယ်။ ခုလိုအရေးကိစ္စမှာ ကျွန်တော်တို့ ဦးတို့ကအစ တာဝန်ပျက်ကွက်တယ် ဆိုတာမျိုးဟာ နိုင်ငံကို သစ္စာဖောက်တာနဲ့ အတူတူပါပဲ” </p>
	<p class="block_14">ဗိုလ်ကျော်မောင်သည် ဦးထွန်းတင်ကို စေ့စေ့ကြည့်လိုက်၏။ ဦးထွန်းတင်သည် တွေဝေနေဟန် ရှိ၏။ </p>
	<p class="block_14">“ထားပါတော့လေ၊ ခုအချိန်မှာ ဦးထွန်းတင်နဲ့ ကျွန်တော် စကားများပြီး အချင်းမပွားသင့်ပါဘူး၊ အခု ကျွန်တော် လာခဲ့ရင်းကိစ္စကိုတော့ ပြောခွင့်ပြုပါ ဦးထွန်းတင်” </p>
	<p class="block_14">ဗိုလ်ကျော်မောင်သည် စကားစကိုဖြတ်ပြီး ဦးထွန်းတင်ကို စေ့စေ့ကြည့်လိုက်ပြန်သည်။ စေ့စေ့ကြည့်ရင်း စိတ်မချမ်းမြေ့သောအသံဖြင့် </p>
	<p class="block_14">“ဒီည ကျွန်တော်တို့ တိုက်ကင်းလှည့်ကြပါမယ်။ ကျွန်တော်တို့ တပ်သားကလေးတွေ တချို့ကိုလည်း လေယာဉ်ကွင်းမှာ တာဝန်ချထားရပါမယ်။ ဒီတော့ တိုက်ကင်းလှည့်ရာမှာ ဦးထွန်းတင်တို့ ရဲဘက်က ရဲသား ၁၅ ယောက်လောက် အကူအညီ ပေးစေချင်ပါတယ်။ အဲဒီအတွက် ကျွန်တော်လာခဲ့ခြင်းဖြစ်ပါတယ်။ ဦးထွန်းတင်” </p>
	<p class="block_14">လာရင်းကိစ္စကို ပြောလိုက်သည်။ </p>
	<p class="block_14">ဦးထွန်းတင်သည် အတန်ကြာ ငေးကြည့်နေပြီး </p>
	<p class="block_14">“မောင်ရင့်သဘောပဲ၊ မောင်ရင်လိုချင်ရင် ၁၅ ယောက် မဟုတ်ဘူး။ ဂတ်တဲတခုလုံး ခေါ်သွားပေါ့” </p>
	<p class="block_14">ခပ်ဆတ်ဆတ်ပြောလိုက်၏။ </p>
	<p class="block_14">ဗိုလ်ကျော်မောင်သည် စကားတုံ့ပြန် ပြောမည်ပြုပြီးမှ ဖက်ပြိုင်ပြောဆိုရန် မလိုအပ်ဟု ယူဆကာ အခန်းတွင်းမှ စိတ်လက်မချမ်းမသာဖြင့် ထွက်ခွာလာခဲ့လေသည်။ </p>
	<p class="block_14">အရေးပိုင်မင်းသည် မိမိကို ကျောပေးထွက်ခွာသွားသော စစ်ဗိုလ်ကလေးအား ရွံ့ရှာ စက်ဆုပ်သော အကြည့်ဖြင့် လှမ်းကြည့်ရင်းနေရာမှ ဝုန်းခနဲထလိုက်သည်။ </p>
	<p class="block_14">ဆုံးဖြတ်ချက်တခုကိုလည်း ချက်ချင်းချလိုက်လေသည်။ မနက်ဖြန် လေယာဉ်ဖြင့် ရန်ကုန်သို့ သွားမည်ဟု။ </p>
	<p class="block_6" id="calibre_link-79">◾</p>
</div>

<div class="calibre" id="calibre_link-17">
<h1 class="block_12" id="calibre_link-80">| ၁၃ |</h1>
	<p class="block_13">&nbsp;</p>
	<p class="block_14">ရုံးမှ ပြန်လာခဲ့သည်တိုင်အောင် သူ့စိတ်အာရုံသည် တည်ငြိမ်ခြင်း မရှိ။ ရပ်တည်ရာမရ လှုပ်ခတ်နေဘိသည်။ </p>
	<p class="block_14">ခါတိုင်းစိုပြည်သာယာသော အိမ်ကြီးသည် ယနေ့ မိမိကို ဆီးကြိုခြောက်လှန့်နေသည်ဟု ဦးထွန်းတင် အထင်ရောက်နေ၏။ </p>
	<p class="block_14">အကြောင်းမဲ့ ခါးက ခြောက်လုံးပြူးကို အကြိမ်ကြိမ် စမ်းမိသည်။ </p>
	<p class="block_14">ယခုညနေ လေယာဉ်ရှိလျှင် လိုက်သွားလိုက်ချင်သည်။ ယခင်တပတ် သခင်ဖေသိန်း ထွက်သွားစဉ်က လိုက်ပါမသွားခဲ့မိသည့်အတွက် မိမိကိုယ်ကိုယ် အပြစ်တင်မိပြန်သည်။ နဖူးမှာ ချွေးစို့လာသည် ဖြစ်သောကြောင့် အကြိမ်ကြိမ် သုတ်ရသည်။ </p>
	<p class="block_14">အိမ်တွင် ထမင်းချက်သူများက ညစာစားပွဲပြင်၍ ကျွေးကြသည်။ မစားချင်။ စာကြည့်ခန်းထဲမှသာ ခေါက်တုံ့ခေါက်ပြန် လျှောက်နေမိ၏။ စာရေးစားပွဲပေါ်မှ စတင်းဂန်း သေနတ်ကိုလည်း မြင်နေသည်။ သို့သော် ယခုအချိန်၌ ဦးထွန်းတင်သည် ထိုသေနတ်ကို စိတ်မဝင်စား။ </p>
	<p class="block_14">အမြင်အာရုံတွင် ဒေါ်နုနုခင်နှင့် သားသမီးများ ရောက်လာကြ၏။ ထိုအခါ သူတို့ရှိရာသို့ ငှက်လို ပျံပြေးချင်သည်။ ယခုမကြာမီပင် မိမိအသက် သေရတော့မည်လားဟု ကြောက်လန့်လာသည်။ </p>
	<p class="block_14">ခန္ဓာကိုယ်ကို ပက်လက်ကြိမ်ကုလားထိုင်ပေါ်မှာ ပစ်လှဲချလိုက်၏။ ဗိုလ်ကျော်မောင်သည် စိတ်အာရုံသို့ ရောက်လာ၏။ ဒေါသစိတ်သည် ပေါက်ကွဲလာပြန်သည်။ </p>
	<p class="block_14">ဦးထွန်းတင်သည် ပါးစပ်မှ အရူးတယောက်လိုပင် ရေရွတ်ဆဲရေး နေပြန်၏။</p>
	<p class="block_14">အိမ်ရှေ့ခန်းမှ လူသံကြားသဖြင့် စားပွဲပေါ်မှ စတင်းဂန်းသေနတ်ကို ယောင်ယမ်းပြီး ဆွဲကိုင်လိုက်သည်။ </p>
	<p class="block_14">အိမ်ရှေ့ခန်းသို့ ဝင်လာသော လူသံများသည် တိတ်ဆိတ်သွားပြန်၏။ တံခါးကြားမှ လှမ်းကြည့်လိုက်မိသည်။ ငွေတိုက်ဝန်ထောက် ဦးဘရီနှင့် ရာဇဝတ်ဝန် ကိုလှမြိုင်ကို မြင်ရသည်။ </p>
	<p class="block_14">ကုလားထိုင်မှ ဖြုန်းခနဲထပြီး စာကြည့်ခန်းဝ၌ ရပ်လိုက်သည်။ </p>
	<p class="block_14">“ဘာတုံး၊ ဘာကိစ္စတုံး” </p>
	<p class="block_14">စကားပြောရန် နှုတ်တပြင်ပြင် ဖြစ်နေသော လူနှစ်ယောက်သည် ကြောင်အအ ဖြစ်နေကြ၏။ </p>
	<p class="block_14">“ဘာကိစ္စလာကြတာတုံး” </p>
	<p class="block_14">ဦးထွန်းတင်က ထပ်၍ အော်လိုက်သည်။ </p>
	<p class="block_14">သူတို့နှစ်ယောက်သည် တယောက်ကိုတယောက် ကြည့်လိုက်ကြသည်။ အသက်အရွယ် ကြီးရင့်ပြီဖြစ်သော ဦးဘရီက </p>
	<p class="block_14">“ငွေတိုက်က ငွေတွေနဲ့ပတ်သက်လို့ အရေးပိုင်မင်းဆီကို အစီရင်ခံဖို့ လာတာပါ” </p>
	<p class="block_14">“ဘာလုပ်မှာလဲ၊ ခင်ဗျားက သိပ်စိုးရိမ်နေသလား” </p>
	<p class="block_14">အရေးပိုင်မင်းသည် ကယောင်ကတမ်း ဖြစ်နေဟန်ရှိ၏၊ </p>
	<p class="block_14">“မဟုတ်ပါဘူး အရေးပိုင်မင်း၊ အခု တရက်နှစ်ရက်အတွင်း မြို့ကို သူပုန်စီးမယ်လို့ သတင်းရထား” </p>
	<p class="block_14">“ဘာရယ် ဘာပြောတယ်၊ ဒီသတင်းကို ခင်ဗျားဘယ်က ကြားလာတာလဲ” </p>
	<p class="block_14">ဦးထွန်းတင်သည် အော်ဟစ်ပြောဆိုရင်း ဦးဘရီ၏အနီးသို့ ချဉ်းကပ်လာ၏။ ဦးဘရီသည် ကြောက်ရွံ့ ထိတ်လန့်သွား၏။ စကားစ ပြတ်သွားသည်ကို အဆက်ရှာမတွေ့ဘဲ ဖြစ်နေပြန်သည်။ </p>
	<p class="block_14">“ပြောစမ်းပါဦး၊ ခင်ဗျား ဒီသတင်းကို ဘယ်က ကြားတာလဲ” </p>
	<p class="block_14">“မြို့ထဲမှာ ကြားရတာပဲ အရေးပိုင်မင်း” </p>
	<p class="block_14">ဦးထွန်းတင်သည် အတန်ကြာ တွေဝေစဉ်းစားပြီးမှ </p>
	<p class="block_14">“နေစမ်းပါဦး၊ ဒီတော့ ကျွန်ုပ်တို့က ဘာလုပ်ရမှာလဲ၊ ကျုပ်တို့အားလုံး ပြေးကြရုံရှိတာပေါ့” </p>
	<p class="block_14">ဦးဘရီသည် အရေးပိုင်မင်းကို အတန်ကြာ စူးစိုက်ကြည့်ရင်း </p>
	<p class="block_14">“ငွေတွေနဲ့ပတ်သက်လို့ ကျွန်တော်တို့မှာ တာဝန်ရှိနေပါတယ် အရေးပိုင်မင်း” </p>
	<p class="block_14">“အိုဗျာ၊ တမြို့လုံး အသိမ်းခံရတဲ့ဥစ္စာ ငွေတွေကို ကျုပ်တို့က ဘယ်လိုကာကွယ်ရမှာမို့လဲ၊ သူပုန်တွေက ငွေကို လိုချင်တာပဲ မဟုတ်လား” </p>
	<p class="block_14">အရေးပိုင်မင်းသည် ခဏကြာ တွေနေပြန်၏။ အတန်ကြာမှ </p>
	<p class="block_14">“ဒီတော့ ဒီလိုလုပ်ပေါ့၊ ငွေတိုက်ကို သူတို့ထိုးအပ်လိုက်ရင် ကျုပ်တို့ ဘေးအန္တရာယ်တော့ လွတ်မှာပဲ” </p>
	<p class="block_14">ဦးဘရီက ခေါင်းကို ဖြည်းလေးစွာ ခါယမ်းနေသည့်အတွက် ဦးထွန်းတင်သည် မကျေမနပ် ဖြစ်ကာ </p>
	<p class="block_14">“ဘာလဲ ခင်ဗျားက မအပ်ချင်ဘူးလား၊ ငွေမအပ်ဘဲ ကျုပ်တို့ အသတ်ခံရမယ် ဆိုပါတော့” </p>
	<p class="block_14">“မဟုတ်ပါဘူး အရေးပိုင်မင်း၊ အခြေမလှရင် ကျွန်တော်တို့ ပြေးရမှာပဲ၊ အဲဒီအခါမှာ ငွေတွေ သူတို့လက် မရောက်ဖို့ အစီအစဉ် လုပ်ချင်လို့ပါ” </p>
	<p class="block_14">“ခင်ဗျားက ဘာတတ်နိုင်မှာမို့လဲ” </p>
	<p class="block_14">“ကျွန်တော့်သဘောကတော့ ငွေတွေကို တနေရာမှာ ဝှက်ထားချင်တယ်” </p>
	<p class="block_14">“ဟုတ်ပါတယ် အရေးပိုင်မင်း။ ကျွန်တော်တို့ဌာနက လက်နက်နဲ့ ကျည်ဆန်တွေကိုလည်း တနေရာမှာ ဝှက်ထားဖို့ အစီအစဉ်ရှိပါတယ်” </p>
	<p class="block_14">ရာဇဝတ်ဝန် ကိုလှမြိုင်ကပါ စွက်ဖက်ပြောလိုက်၏။ </p>
	<p class="block_14">ဦးထွန်းတင်သည် ထိုလူနှစ်ယောက်အား အံ့သြခြင်းကြီးစွာဖြင့် မျက်လုံးပြူး မျက်ဆံပြူး ကြည့်ရာမှ </p>
	<p class="block_14">“သဘောပဲ ခင်ဗျားတို့ ကြိုက်သလိုလုပ်” </p>
	<p class="block_14">အော်ဟစ်ပြောဆိုလိုက်၏။ </p>
	<p class="block_14">ထိုလူနှစ်ယောက်သည် နောက်ထပ် ဘာမျှမပြောကြဘဲ နေရာမှ ထွက်ခွာသွားလေတော့ သည်။ </p>
	<p class="block_14">ဦးထွန်းတင်သည် ပါးစပ်မှ တဖွဖွ ဆဲရေး ရေရွတ်ရင်း ကျန်ရစ်ခဲ့လေသည်။ </p>
	<p class="block_14">ဆောင်းညသည် စောစီးစွာ တိတ်ဆိတ်ငြိမ်သက်နေလေသည်။ </p>
	<p class="block_14">ဦးထွန်းတင်သည် အိပ်ရာပေါ်သို့ ရောက်သည့်တိုင်အောင် အိပ်၍မပျော်နိုင်သေးပေ။ ချမ်းအေးသော ပတ်ဝန်းကျင်ကို မေ့လျော့နေ၏။ ထိတ်လန့်ခြင်း၊ စိုးရိမ်ခြင်း၊ ပူပန်ခြင်းတို့ဖြင့် ဇောချွေးများ ပြန်နေ၏။ </p>
	<p class="block_14">တအိမ်လုံး တိတ်ဆိတ်နေ၏။ အပြင်ဘက် ပတ်ဝန်းကျင်၌ မြောက်ဘက်လေ၏ ခြေလှမ်းသာလျှင် မင်းမူနေဘိသည်။ </p>
	<p class="block_14">မြို့အစွန် ခပ်ဝေးဝေးဆီမှ အဆက်မပြတ် ပေါ်ထွက်လာသော သေနတ်သံ ခပ်သဲ့သဲ့ကို ကြားရ၏။ </p>
	<p class="block_14">ဦးထွန်းတင်သည် အိပ်ရာမှ ရုတ်ခနဲ ထလိုက်သည်။ အိပ်ရာဘေးတွင် ရှိသော ခြောက်လုံးပြူး ခါးပတ်နှင့် စတင်းဂန်းကို လက်ဖြင့် စမ်းသပ်ဆုပ်ကိုင်ရင်း သေနတ်သံများကို နားစွင့်ကြည့်သည်။ သေနတ်သံများမှာ ပို၍ များပြားကျယ်လောင်လာ၏။ မြို့၏ မြောက်ဘက်စွန်မှ အမြောက်သံ တချက် နှစ်ချက်ကို ကြားရ၏။ </p>
	<p class="block_14">ဦးထွန်းတင်သည် သေနတ်များကို လက်မှဆွဲကိုင်လျက် အိပ်ခန်းပြင်ဘက်သို့ ထွက်လာခဲ့သည်။ စိတ်အာရုံမှာ ယောက်ယက်ခတ်နေ၏။ အဝေးဆီမှ သေနတ်သံ၊ အမြောက်သံ များသည် သူ၏ရင်တွင်း၌ ပဲ့တင်ရိုက်ခတ်နေကြဟန် ရှိ၏။ </p>
	<p class="block_14">ဦးထွန်းတင်သည် မီးခလုတ်ကိုဖွင့်မည် အကြံဖြစ်သေး၏။ အိမ်အောက်ထပ်မှ မိမိ၏ ရာထူးဂုဏ်ပုဒ်ကို အော်ဟစ်ခေါ်ဝေါ်သံ ကြားရသည်။ မီးခလုတ်ကို မဖွင့်ဖြစ်။ အောက်ထပ်မှ အသံသည် အဆက်မပြတ် ပေါ်ထွက်နေ၏။ ဒရိုင်ဘာ အောင်သန်း၏ အသံဖြစ်သည်။ အနည်းငယ် အားတက်မိ၏။ </p>
	<p class="block_14">အမှောင်ထဲတွင် အိမ်အောက်ထပ်သို့ ဆင်းလာသည်။ </p>
	<p class="block_14">အသံသည် တံခါးဝဆီမှဖြစ်၏။ တံခါးဝသို့သွား၍ ဖွင့်မည်ပြုပြီးမှ မယုံသင်္ကာဖြစ်ဟန်ဖြင့် ခြေလှမ်းသည် တုံ့ရပ်သွား၏။ </p>
	<p class="block_14">အဝေးဆီမှ သေနတ်သံများမှာ ဆူညံနေဆဲဖြစ်၏။ </p>
	<p class="block_14">အိမ်တံခါးဝအပြင်မှ အသံများမှာလည်း ဆက်လက်ပေါ်ထွက်နေ၏။ </p>
	<p class="block_14">အိမ်နောက်ဘက်မှ အသံများကိုလည်း ကြားရလေပြီ။ </p>
	<p class="block_14">ဦးထွန်းတင်သည် တာရှည်စဉ်းစားနေရန် မလိုအပ်ဟူသော အသိဖြင့် အိမ်ရှေ့တံခါးကို ဖွင့်လိုက်သည်။ အပြင်ဘက်၌ မှောင်နေ၏။ ပျံ့လာသော လမ်းမီးတိုင် အလင်းရောင် မှုန်ဝါးဝါးတွင် ဒရိုင်ဘာအောင်သန်းကို တွေ့ရပေပြီ။ </p>
	<p class="block_14">“ဆရာ သူပုန်တွေ ဝင်လာပြီထင်တယ်” </p>
	<p class="block_14">အောင်သန်း၏အသံသည် တုန်ယင်နေ၏။ </p>
	<p class="block_14">ဦးထွန်းတင်သည် သူ၏သွေးကြောများ ရုတ်တရက် ချက်ချင်းတုံ့ဆိုင်း ရပ်တန့်သွားဘိ သကဲ့သို့ ခံစားလိုက်ရ၏။ </p>
	<p class="block_14">သေနတ်သံများသည် ပို၍ နီးကပ်လာကြပြီ ဖြစ်လေသည်။ မြို့တွင်းမှ ဆူဆူညံညံ အသံများသည်လည်း ပိုမိုကျယ်လောင်လာ၏။ </p>
	<p class="block_14">“မင်း ငါ့နောက်လိုက်ခဲ့” </p>
	<p class="block_14">ဦးထွန်းတင်သည် တုန်တုန်ယင်ယင် ပြောဆိုရင်း အနောက်ဘက်သို့ ရှေးရှု ပြေးလေ၏။ သူသည် ဘာကိုမျှ မမြင်ရ။ </p>
	<p class="block_14">မြို့၏မြောက်ဘက်ဆီမှ မော်တော်ကားသံများသည် ကျယ်လောင်စူးရှစွာ ပေါ်ထွက်လာကြ ၏။ အရှေ့ဘက်ဆီမှလည်း အော်ဟစ်ဆူညံ ရွေ့လျားလာသော အသံများသည် လှိုင်းလုံးကြီးများပမာ လိမ့်၍ လိမ့်၍ လာကြ၏။ </p>
	<p class="block_14">ဦးထွန်းတင်သည် ထိုအသံများကို မကြားတော့ပေ။ မြစ်ကမ်းခြေသို့သာ ဦးတည်၍ ပြေးနေ၏။ မြစ်ကမ်း၌ လှေတစင်းစင်းကို တွေ့ရမည်။ ထိုလှေဖြင့် စုန်ဆင်း ထွက်ပြေးနိုင်သည် ဟူသော အသိသာလျှင် လွှမ်းမိုးနေ၏။ </p>
	<p class="block_14">မြစ်ဘက်မှဝင်လာသော သူပုန်လှေများသည် မြစ်ကမ်းခြေအတိုင်း စုန်ဆင်းလာနေ၏။</p>
	<p class="block_14">“ဆရာ ရှေ့မှာ သူပုန်တွေ” </p>
	<p class="block_14">အောင်သန်းက အလန့်တကြား အော်ဟစ်ရင်း ဦးထွန်းတင်၏လက်ကို ဖမ်းဆွဲ ဆုပ်ကိုင်လိုက်၏။ </p>
	<p class="block_14">“ဟေ့ ရပ်လိုက်” </p>
	<p class="block_14">လက်နှိပ်ဓာတ်မီးရောင်များ ရွေ့လျားပေါ်ထွက်လာသည်နှင့်အတူ ကျယ်လောင်စူးရှသော အသံကို ကြားလိုက်ရ၏။ </p>
	<p class="block_14">ဦးထွန်းတင်သည် နောက်ဘက်သို့ လှည့်၍ပြေး၏။ </p>
	<p class="block_14">အဆက်မပြတ် ပေါ်ထွက်လာသော သေနတ်သံများနှင့်အတူ လက်မောင်းပြင်မှာ ပူရှိန်းရှိန်း တွေ့ထိခံစားလိုက်ရခြင်း၊ အောင်သန်း၏ စူးစူးဝါးဝါး အော်ဟစ်လိုက်သောအသံတို့နှင့် တပြိုင်နက်တည်းပင် ဦးထွန်းတင်သည် မိမိ၏ခန္ဓာကိုယ်ကို မြေပြင်သို့ လှဲချလိုက်လေသည်။ </p>
	<p class="block_6">◾</p>
	<p class="block_14">သူပုန်တို့သည် နောက်တနေ့နံနက် လင်းအားကြီးအချိန်လောက်မှာပင် မြိုင်သာယာမြို့ကို သိမ်းပိုက်ပြီးဖြစ်ကြလေ၏။ တိုက်ပွဲ၌ တပ်မတော်မှ ဗိုလ်ကျော်မောင်နှင့် တပ်သားသုံးဦး၊ ရဲဘက်မှ ရဲသားလေးဦး၊ အရပ်သားထဲမှ ဒရိုင်ဘာ အောင်သန်း အပါအဝင် နှစ်ဦး ကျဆုံး၍ တပ်မတော်သား နှစ်ဦး၊ ရဲဘက်မှ ငါးဦး၊ အရေးပိုင်မင်းနှင့်တကွ အရပ်သားခုနစ်ဦး ဒဏ်ရာရရှိခဲ့ကြ၏။ </p>
	<p class="block_14">သူပုန်များသည် မြို့ကို သိမ်းပိုက်မိသည်နှင့် ငွေတိုက်နှင့် ဂတ်တဲကို မွှေနှောက်ကြသည်။ သူတို့သည် ငွေကို မတွေ့။ လက်နက်ဟူ၍လည်း တိုက်ပွဲမှ ရရှိသော လက်နက်အချို့နှင့် အရေးပိုင်မင်းထံမှ လက်နက်ထက် ပို၍မရကြပေ။ ထိုအခါ အရေးပိုင်မင်း၏ ဒဏ်ရာကို ဆေးဝါးကုသပေးရင်း အရေးပိုင်မင်းထံမှ ပြည်သူ့ငွေများနှင့် လက်နက်များ ရရှိရေးကို ချော့၍တမျိုး၊ ခြောက်၍တမျိုး တောင်းဆိုကြ၏။ </p>
	<p class="block_14">စင်စစ် ဦးထွန်းတင်သည် ငွေတိုက်ဝန်ထောက်နှင့် ရာဇဝတ်ဝန်တို့၏ အစီအစဉ်ကို သိခွင့်ရခဲ့သည် မှန်သော်လည်း ထိုပုဂ္ဂိုလ်များသည် ငွေနှင့် လက်နက်များကို မည်သည့်အရပ်တွင် သိုဝှက်ထားခဲ့ကြသနည်း သူ မသိ။ ယခုအခါတွင် ငွေတိုက်ဝန်ထောက်နှင့် ရာဇဝတ်ဝန်တို့မှာလည်း ထွက်ပြေး လွတ်မြောက်သွားကြပြီဖြစ်ရာ ဦးထွန်းတင်အဖို့ ဤကိစ္စကို မိမိမသိကြောင်း ငွေတိုက်ဝန်ထောက်နှင့် ရာဇဝတ်ဝန်တို့ စီစဉ်ခြင်းဖြစ်ကြောင်းမှအပ မည်သည်ကိုမျှ မပြောတတ်ခဲ့ပေ။ </p>
	<p class="block_14">သူပုန်များအနေနှင့်မူ အရေးပိုင်မင်းကိုယ်တိုင်က ငွေနှင့် လက်နက်များ သိုဝှက်ထားခြင်းကို မသိဟု ဆိုလာခြင်းနှင့် ပတ်သက်၍ မည်သို့မျှ ကျေနပ်နိုင်ကြသည် မဟုတ်ပေ။ ထိုကြောင့်လည်း ဤကိစ္စမှာ အမှန်တကယ်ပင် ဦးထွန်းတင် သိရှိရမည်ဟူသော အယူအဆဖြင့် ဦးထွန်းတင်အား အမျိုးမျိုး စစ်ဆေးမေးမြန်းကြ၏။ </p>
	<p class="block_14">သို့ဖြင့် သူပုန်တို့သည် အရေးပိုင်မင်းထံမှ ငွေတိုက်နှင့် လက်နက်များကိစ္စကို စုံစမ်းနေဆဲ ရက်သတ္တပတ်အတွင်းမှာပင် အစိုးရတပ်များသည် မြိုင်သာယာမြို့သို့ ပြန်လည်စုရုံး ချီတက်လာခဲ့ကြ ပြန်လေသည်။ အစိုးရတပ်သည် တနေ့တည ပြင်းထန်သော တိုက်ပွဲများကို ရင်ဆိုင်ပြီးနောက် သူပုန်လက်သို့ ခုနစ်ရက်မျှ ကျရောက်ခဲ့သည့် မြိုင်သာယာမြို့ကို ပြန်လည် သိမ်းပိုက်လိုက်ကြ လေ၏။ </p>
	<p class="block_14">မြို့ကို ပြန်လည် သိမ်းပိုက်မိသည်နှင့် ဦးထွန်းတင်၏ ဂုဏ်သတင်းသည်လည်း ထင်ရှား ကျော်ကြားလာခဲ့၏။ </p>
	<p class="block_14">မှန်၏။ သူပုန်တို့၏ တိုက်ခိုက်မှုကို တပ်မတော်နှင့်အတူ လက်တွဲတိုက်ခိုက်ခဲ့ခြင်းဖြင့် နိုင်ငံ၏သစ္စာကို မဆုတ်မနစ် စွန့်စားထမ်းရွက်ခဲ့သော အရေးပိုင်မင်း၊ လက်နက်လူသူအင်အား မမျှသည်ကြောင့် မြို့နှင့်တကွ မိမိကိုယ်တိုင် သူပုန်တို့လက်တွင်းသို့ ကျရောက်စေကာမူ နိုင်ငံအစိုးရ၏ ငွေနှင့် လက်နက်တို့ကို မယိုမဖိတ်ရအောင် ထိန်းသိမ်းနိုင်ခဲ့သော အရေးပိုင်မင်း၊ တိုက်ပွဲတွင် ဒဏ်ရာရသည်အထိ စွန့်စားတိုက်ခိုက်ခဲ့သော အရေးပိုင်မင်း၊ ထိုအရေးပိုင်မင်း၏ ဂုဏ်သတင်းအတွက်လည်း ယခုကဲ့သို့ ရှုပ်ထွေးသော အရေးအခင်းများ၌ မည်သူမျှ သံသယ ထားလိုကြသည် မဟုတ်ပေ။ အထူးသဖြင့် ဗိုလ်ကျော်မောင်လို လူတယောက် ကျဆုံးခဲ့ပြီ ဆိုတော့လည်း ဤမြို့ကလေး၏ ကာကွယ်မှု အရေးအခင်း၊ သူပုန်များ သိမ်းပိုက်သော အရေးအခင်းများကို ပြည့်စုံစွာ အစီရင်ခံနိုင်သူဟူ၍ ဦးထွန်းတင်တယောက်သာလျှင် ကျန်ရှိရာကား နိုင်ငံအစိုးရသည် မိမိ၏ သစ္စာရှိ ဝန်ထမ်းတယောက်၏ အစီရင်ခံချက်ကိုပင် တန်ဖိုးထား မှတ်ယူရမည် ဖြစ်သတည်း။ </p>
	<p class="block_14">ဤကိစ္စများ၌ မိမိမောင်၏ စွန့်စားခန်းများနှင့် ပတ်သက်၍ ဒေါ်ကေသီသည်လည်း ပိုမိုပြည့်စုံစွာ ပြောပြနိုင်သူတဦး ဖြစ်ခဲ့လေသည်။ ထိုအခါ ဒေါ်ကေသီ ထိုးဖောက်နိုင်သော အစိုးရ အစိတ်အပိုင်းမှာလည်း ဦးထွန်းတင်၏ စွန့်စားကာကွယ်မှုများသည် ဂုဏ်ယူ ပြောဆိုစရာ ဖြစ်ပေါ်လာခဲ့ရလေ၏။ </p>
	<p class="block_14">ထိုအခြေအနေများကို ကျော်လွန်လာခဲ့ကတည်းကပင် အရေးပိုင်မင်း၏ ရာထူးတိုးမြှင့် ခန့်ထားရေးနှင့် နိုင်ငံအကျိုး သယ်ပိုးမှုအတွက် ထိုက်သင့်သော ဘွဲ့တံဆိပ် ချီးမြှင့်ရေး အလားအလာ များမှာ အထင်အရှား ပေါ်ပေါက်ခဲ့ပြီဖြစ်၏။ </p>
	<p class="block_14">အစိုးရတပ်များ မြိုင်သာယာကို ပြန်လည်သိမ်းပိုက်ပြီးနောက် မြို့အုပ်ချုပ်ရေး အစီအစဉ်များကို ပြန်လည်ဆောင်ရွက်ပြီး ဦးထွန်းတင်သည် မိမိ၏ဒဏ်ရာ ကုသရန်ဟူသော အကြောင်းပြချက်ဖြင့် ရန်ကုန်သို့ ထွက်ခွာခဲ့ပြန်သည်။ ရန်ကုန်သို့ ရောက်သည်နှင့် ဦးထွန်းတင်သည် မိမိရင်ဆိုင်ခဲ့ရသော မြိုင်သာယာမြို့ အရေးအခင်းများကို အလွန်အံ့သြ တုန်လှုပ်ဖွယ်သော စာတမ်းကြီးတစောင်အဖြစ် နိုင်ငံအစိုးရထံသို့ အစီရင်ခံစာ ရေးသားတင်သွင်းလိုက်လေသည်။ </p>
	<p class="block_14">အစီရင်ခံစာ၌ ဗိုလ်ကျော်မောင်၏ အသက်စွန့်ကာကွယ်မှုကို ဖော်ပြရန် ဝန်မလေးသင့်ဟု ယူဆသည့်အလျောက် ဗိုလ်ကျော်မောင်နှင့် နောက်လိုက်များ မြို့အရှေ့ဘက်မှ ကာကွယ်ခဲ့ပုံ၊ မိမိအနေနှင့် ရဲဌာနကို အကာအကွယ်ပြုခဲ့ရပုံ၊ အဘက်ဘက်မှ သူပုန်များ ထိုးဖောက်ဝိုင်းရံလာပုံ၊ ထိုအခါ မိမိတို့အင်အား လျော့နည်းနေသည်ကို သတိထားရပုံ၊ သို့သော် မိမိအနေနှင့် အသက်တချောင်း၊ ကျည်တတောင့် ကျန်သည်အထိ စွန့်စားတိုက်ခိုက်ရန် ဆုံးဖြတ်ပြီးဖြစ်ပုံ၊ နောက်ဆုံး၌ မိမိဒရိုင်ဘာနှင့်အတူ မိမိသည် စတင်းဂန်း သေနတ်တလက်နှင့် ခြောက်လုံးပြူးကို စွဲကိုင်ပြီး မြစ်ဘက်မှ တက်လာသော ရန်သူများကို ထိုးဖောက်တိုက်ခိုက်ခဲ့ပုံ၊ မိမိ ဒဏ်ရာရရှိပုံတို့ကို အကျယ်တဝင့် ဖော်ပြခဲ့၏။ ငွေတိုက်နှင့် လက်နက်တိုက် ကာကွယ်ရေးအတွက် မူလကပင် ငွေတိုက်ဝန်ထောက်နှင့် ရာဇဝတ်ဝန်တို့အား စီမံခန့်ခွဲရန် အမိန့်ပေးခဲ့ရပုံ၊ ငွေတိုက်ဝန်နှင့် ရာဇဝတ်ဝန်တို့ ထွက်ပြေးသွားကြခြင်းမှာ ရုတ်တရက်အားဖြင့် အပြစ်သင့်ဖွယ် ဖြစ်သည် မှန်သော်လည်း ထိုသူများ ထွက်ပြေးလွတ်မြောက်သွားခြင်းအတွက် ငွေတိုက်နှင့် လက်နက်များ သိုဝှက်ထားသည်ကို ဖုံးကွယ်နိုင်ခြင်းဖြစ်ပုံ၊ ထိုအစီအစဉ်များကိုလည်း မိမိကိုယ်တိုင်ပင် ဆိုင်ရာအရာရှိများနှင့် ညှိနှိုင်းဆောင်ရွက်ခဲ့ကြောင်း အစီရင်ခံစာ၌ အပြည့်အစုံ ဖော်ပြရေးသားခဲ့၏။ </p>
	<p class="block_14">ထိုအခါ အစိုးရသည် နိုင်ငံ၏တာဝန်ကို ဤသို့ သက်စွန့်ကြိုးပမ်း အမှုထမ်းခဲ့သော ဝန်ထမ်းတယောက်အား ယခုလက်ရှိ အရေးပိုင်ရာထူးမှ တိုင်းမင်းကြီးအဆင့်သို့ တိုးမြှင့်ခန့်ထား ချီးမြှောက်သင့်သည်ဟု ယုံကြည်ယူဆ၏။ </p>
	<p class="block_14">သို့သော် ဦးထွန်းတင်၏ အခြေအနေမှာ တိုင်းမင်းကြီး ရာထူးကို ရုတ်တရက် ဝင်ရောက် ထမ်းရွက်နိုင်သော အခြေ၌ မရှိပေ။ </p>
	<p class="block_14">စင်စစ် သူပုန်များ၏လက်ချက်ကြောင့် ဦးထွန်းတင် ရရှိခဲ့သော ဒဏ်ရာသည် စိုးရိမ်ကြောင့်ကြဖွယ်ရာ မဟုတ်ပေ။ ဘယ်ဘက် လက်မောင်းပြင်ကို ရှပ်၍မှန်သော ကျည်ဆန်သည် လက်မောင်းအသားတွင် မြုပ်ဝင်နေသည်ဟု ယူဆရ၏။ ထိုကြောင့် အနာကို ကုသပြီးစီးစေကာမူ ကျည်ဆန်ကိုကား ထုတ်ယူရပေဦးမည်။ သို့အတွက် ဦးထွန်းတင်သည် တလမျှ အနားယူ ဆေးကုသရန် လိုအပ်သည်ဟူသော ဆရာဝန် ထောက်ခံချက်ဖြင့် ဦးထွန်းတင်သည် ရှုပ်ထွေးနေသော အခြေအနေများမှ ခေတ္တတိမ်းရှောင်လိုက်လေ၏။ </p>
	<p class="block_14">ဦးထွန်းတင် ဆေးရုံပေါ်တွင် ရှိနေစဉ်မှာပင် ဒေါ်ကေသီသည် မိမိမောင်အား တိုင်းမင်းကြီး ရာထူးအစား ရန်ကုန်တွင် အမြဲသဖြင့် နေနိုင်ရန်အလို့ငှာ အတွင်းဝန်ရာထူးသို့ တိုးမြှင့်ခန့်ထားပါမည် အကြောင်း ဆက်လက်ကြိုးစား ဆောင်ရွက်ရပြန်၏။ ၁၉၄၉ ခုနှစ် စောစောပိုင်းအချိန်များက နိုင်ငံ၏ မရေရာသော အခြေအနေများသည် ၁၉၄၉ ခုနှစ် နှစ်ဝက်ပိုင်းတွင် မျှော်လင့်နိုင်ဖွယ် အခြေအနေသို့ ပြန်လည် ရောက်ရှိသည်ဟု ဆိုနိုင်လေသည်။ </p>
	<p class="block_14">ထိုအချိန်လောက်မှာပင် ဦးထွန်းတင်သည် ဆေးရုံမှဆင်းခဲ့ပြီး အတွင်းဝန်ရာထူးကို လက်ခံလိုက်လေ၏။ </p>
	<p class="block_6" id="calibre_link-81">◾</p>
</div>

<div class="calibre" id="calibre_link-18">
<h1 class="block_12" id="calibre_link-82">| ၁၄ |</h1>
	<p class="block_13">&nbsp;</p>
	<p class="block_14">နွေရာသီသည် ဟောင်းနွမ်းအိုမင်း ရင့်ရော်ခြင်း အသွင်လက္ခဏာအားလုံးကို ခြွေချလိုက်ပြီး တက်ကြွသစ်လွင်သော အဆင်တန်ဆာတို့ကို ဖန်တီးခဲ့ပေပြီ။ မိုးရာသီသည် နွေရာသီ၏ မှုန်မှိုင်းခြင်း၊ တွေဝေခြင်း၊ မတည်ငြိမ်ခြင်းတို့ကို သူ၏ မိုးသက်လေဖြင့် ဝှေ့ယမ်းတိုက်ခိုက်လိုက်လေသည်။ မိုးရေသည် ဖူးငုံနုမျစ်စ ရွက်သစ်ရွက်ဖူးတို့ကို ပြေစင်စေ၏။ ထိုအခါလောကသည် စိမ်းစိုခြင်း၊ ပွင့်ဖူးဝေဆာခြင်းတို့ဖြင့် တန်ဆာ ဆင်လေသတည်း။ </p>
	<p class="block_14">လွန်ခဲ့သော နှစ်ကာလများအတွင်းက စိုးရိမ်ရခြင်း၊ ပူပန်ရခြင်း၊ တုန်လှုပ်ရခြင်း၊ ထိတ်လန့်ရခြင်းတို့ဖြင့် အားငယ် တုန်ယင်ချည့်နဲ့၍ တိတ်ဆိတ်ခြောက်သွေ့နေခဲ့သော ဒေါ်ကေသီ၏ အိမ်ဝင်းသည် ရှေးယခင်အခါများကထက် စိုပြည်သာယာသော အသွင်သဏ္ဌာန်ကိုဆောင်၍ ပြန်လည်ရှင်သန်ခဲ့ပေပြီ။ </p>
	<p class="block_14">အားလုံးသော မိသားစုများသည် လွန်ခဲ့သောရက်များအတွင်းက ဖြစ်ပွား ပေါ်ပေါက်ခဲ့သော စိတ်နှလုံးမချမ်းမြေ့ဖွယ် အရေးအခင်းဟူသမျှကို မေ့လျော့ချေဖျက်ထားလိုက်ကြဟန် ရှိလေသည်။ </p>
	<p class="block_14">သို့သော် ဒေါ်ကေသီသည် ကိုကိုထွန်းနှင့်ပတ်သက်၍ မေ့ဖျောက်ထားနိုင်ခြင်း မရှိသည်လား သို့မဟုတ် ကိုကိုထွန်း၏ အခြေအနေနှင့် ပတ်သက်၍ သူသည် အမြဲတစေ စိုးရိမ်တတ်သောသဘော ရှိသည်လား မဆိုနိုင်ပေ။ </p>
	<p class="block_14">ယခုအခါတွင် ဦးထွန်းတင်သည် ကိုကိုထွန်းနှင့်ပတ်သက်၍ အကယ်ပင် လျစ်လျူရှု ပစ်ပယ်ထားသည်ဟူသော သဘောထားကို ဖော်ပြကာ ကိုကိုထွန်းနှင့် စပ်လျဉ်းသမျှ အလုံးစုံကို မေ့ဖျောက်ထားသည်ဟု ယူဆလျှင်လည်း ရနိုင်၏။ သို့မဟုတ် ဦးထွန်းတင်သည် အတန်အသင့် အရွယ်ရောက်လာပြီဖြစ်သော သားအပေါ်တွင် ကလေးသူငယ်တယောက်လို အမှတ်ထားရန် မသင့်လျော်ဟု ယူဆနေသည်လည်း ဖြစ်ရာ၏။ စင်စစ် ကိုကိုထွန်းနှင့်ပတ်သက်၍ ယခုအခြေအနေမျိုးတွင် ပိုမိုအရေးတစိုက်ထားကာ အထိန်းအကျောင်း ပြုသင့်သည်ဟု ဒေါ်ကေသီ ယူဆ၏။ ဒေါ်ကေသီအနေနှင့်တော့လည်း ကိုကိုထွန်းနှင့် ပတ်သက်လျှင် မိမိတွင် ပို၍တာဝန် ရှိသည်ဟုလည်း တခါတရံ ယူဆ၏။ </p>
	<p class="block_14">သည်အခါတိုင်း ဒေါ်ကေသီသည် ဒေါ်နုနုခင်၏ပြဿနာကိုပါ ထည့်သွင်း စဉ်းစားလေ့ ရှိလေသည်။ </p>
	<p class="block_14">ဒေါ်နုနုခင်သည် ကိုကိုထွန်းနှင့် ပတ်သက်လျှင် အကဲပါတတ်သည်ဟု ဒေါ်ကေသီ အမြင်ရှိသည်။ </p>
	<p class="block_14">တခုပြောစရာရှိသည်မှာ ကိုကိုထွန်း၏ သဘောထားဖြစ်သည်။ ကိုကိုထွန်းဆိုသော ကလေးသည် ယခုအခါ အသက် ၁၅ နှစ် လွန်မြောက်ခဲ့ပြီဖြစ်သည်။ ယခုနှစ်တွင် တက္ကသိုလ် ဝင်တန်းနှင့် တန်းမြင့်ကျောင်းတွင် စာမေးပွဲတို့ကို တပြိုင်နက် ဖြေဆို အောင်မြင်နိုင်ရန် ကြိုးစားနေသူလည်းဖြစ်၏။ ထိုကလေးသည် မည်သို့ပင် လူကြီးတယောက် ဟန်ပန်သဏ္ဌာန်ကို ဆောင်ယူလျက် သူ့ကိုယ်သူ အရွယ်ရောက်ပြီဟု အထင်ရောက်နေစေကာမူ သူ့ဖခင်ကိုယ်တိုင်က ထိုကလေး အရွယ်ရောက်ပြီဟု မှတ်ယူထားလိုစေကာမူ ဒေါ်ကေသီရော ဒေါ်နုနုခင်တို့သည် ကိုကိုထွန်းကို ကလေးငယ်တယောက်လိုပင် မှတ်ယူထားကြသည်။ သို့ပါလျက် ဤကလေးငယ်သည် မိဘနှင့် အဒေါ်ဖြစ်သူ၏ဆန္ဒကို ဆန့်ကျင်ကာ သူ့စိတ်ကြိုက်ကျောင်းကို ရွေးချယ်ပြီး ပညာ သင်ယူခဲ့သည်။ သူကိုယ်တိုင် အုပ်ထိန်းခြင်းကင်းပြီး အယူအဆရှိဟန်ဖြင့် မည်သည့်နေရာမျိုးကိုမဆို အခါမလပ် လွတ်လပ်စွာ သွားလာတတ်သည်။ အပေါင်းအသင်း အမျိုးမျိုးကိုလည်း ပေါင်းသင်း ဆက်ဆံတတ်သည်။ ယခင်အခါများက သူ့အဖို့ ဦးကျော်သာဦးအိမ်သို့သာ အလည်အပတ် ရှိခဲ့ခြင်းနှင့် ပတ်သက်၍ ဒေါ်ကေသီ ခွင့်လွှတ်နိုင်၏။ ယခုမူ ကိုကိုထွန်း ခြေတံဆန့်သည်ဟု ဒေါ်ကေသီ ယူဆသည်။ ဒါကို ဒေါ်ကေသီ မနှစ်သက်။ </p>
	<p class="block_14">သို့သော် ကိုကိုထွန်းသည် ဘာကိုမျှ ဖုံးကွယ်လိမ်လည်တတ်သည် မရှိ။ သူနှင့်ပတ်သက်၍ မိဘအပါအဝင် အန်တီကေသီတို့ စိတ်အနှောင့်အယှက် ဖြစ်ရမည်ကို သူ မလိုလား။ သူ့မှာ ခိုင်လုံသောဆင်ခြေ အမြဲရှိသည်။ မည်သည့် ပြဿနာမျိုးမှာမဆို သူ့တွင် အကြောင်းပြချက် အပြည့်အစုံ ရှိသည်။ သို့ဖြင့် မိဘများ မနှစ်မြို့ဟန် အန်တီကေသီ မနှစ်မြို့ဟန် အရေးကိစ္စတခုတွင် ပါဝင်မိပြီဆိုသော အခါတိုင်း ထိုကလေးသည် ပြည့်စုံခိုင်လုံသော အကြောင်းပြစကားတို့ကို ဆိုလာတတ်သည်။ ထိုအခါတိုင်း ဒေါ်နုနုခင်သည် သားကို ခွင့်လွှတ်နိုင်ခဲ့သည်ချည်းပင်။ ဒေါ်ကေသီမှာက ခွင့်လွှတ်ရန် အမြဲတမ်း အသင့်ရှိခဲ့သည် မဟုတ်ပေ။ </p>
	<p class="block_14">သည့်အတွက် ဒေါ်နုနုခင်သည် ကိုကိုထွန်းနှင့် ပတ်သက်လျှင် အကဲပါသည်ဟု ဒေါ်ကေသီ ယူဆသည်။ သို့မဟုတ် မိခင်ရင်း မဟုတ်သည့်အတွက် ထိုကလေးငယ် ဖြစ်လိုရာဖြစ်စေ သဘောထားလေရော့သလားဟုလည်း ဒေါ်ကေသီ တွေးမိသေးသည်။ မည်သို့ဖြစ်စေ ကိုကိုထွန်းနှင့် ပတ်သက်၍ ဒေါ်ကေသီသည် ဒေါ်နုနုခင်နှင့် ရင်ဆိုင်ခြင်းထက် ဦးထွန်းတင်နှင့် ရင်ဆိုင်ခြင်းက သာလျှင် ပို၍မှန်ကန် မည်ဟု ယူဆထား၏။ </p>
	<p class="block_14">ထို့ကြောင့် ဦးထွန်းတင် ပြန်လည်ရောက်ရှိလာကတည်းကပင် ပြောဆို ဆွေးနွေးရန် စကားများကို ဦးထွန်းတင် ရောက်ရှိခဲ့ပြီး တနှစ်နီးပါးကြာမြင့်ခါမှ ပြောဆို ဆွေးနွေး ဖြစ်လေတော့သည်။ </p>
	<p class="block_14">ထိုညနေသည် စနေနေ့ညနေ ဖြစ်သည်။ မနက်လင်းကတည်းကပင် ခပ်သည်းသည်း ရွာချခဲ့သော မိုးသည် နေ့လယ်လောက်တွင် စဲသွားခဲ့ပြီး ကောင်းကင်သည် နေရောင်ဖြင့် တောက်ပလာခဲ့သည် ဖြစ်သောကြောင့် ပတ်ဝန်းကျင်သည် ရွှင်လန်းမြူးထူးသောအသွင်ကို ဆောင်၏။ </p>
	<p class="block_14">ဒေါ်နုနုခင်သည် ၃ နာရီခွဲပွဲ ရုပ်ရှင်ကြည့်ရန်အတွက် သားလတ်နှင့် သမီးငယ်တို့ကို အော်ခေါ်၍ ထွက်ခွာသွားခဲ့သည်။ မိခင်ဖြစ်သူ ထွက်သွားသည်နှင့် မရှေးမနှောင်းပင် ကိုကိုထွန်းသည် ဦးကျော်သာဦးအိမ်သို့ ထွက်ခွာသွားလေသည်။ </p>
	<p class="block_14">ဒေါ်ကေသီသည် အမြဲတစေ ပင်ပန်းကြီးစွာဖြင့် အလုပ်ကိစ္စ များပြားဟန်ရှိသော ဤကလေးကို မကျေမချမ်းသောအကြည့်ဖြင့် ကြည့်ရင်း တွေးနေမိလေသည်။ ဒီကလေးသည် အဘယ်ကိစ္စနှင့် အဘယ်ကြောင့် ဤမျှ အလုပ်ရှုပ်ထွေးများပြားဟန်၊ အမြဲတစေ တာဝန်တခုကို ထမ်းဆောင်နေရဟန် သဘောထားမျိုး ရှိနေရပါသနည်းဟု တွေးကြည့်သေးသည်။ အဖြေကို အလွယ်နှင့် မရပေ။ </p>
	<p class="block_14">ထိုအခါ ဦးထွန်းတင်ရှိသော စာကြည့်ခန်းတွင်းသို့ ဝင်ခဲ့လေသည်။ ဦးထွန်းတင်သည် ပက်လက်ကုလားထိုင်တွင် မျက်လုံးကို မှိတ်လျက် မှေးနေဟန်ရှိ၏။ နေ့ဝက်အလုပ်ကိစ္စများဖြင့် ပင်ပန်းခဲ့သည်အတွက် အာရုံကြောများကို ဖြေလျှော့နေသည် သို့မဟုတ် မပြီးပြတ်နိုင်သော အလုပ်ကိစ္စများအတွက် စဉ်းစားတွေးတောနေသည်။ တခုခုဖြစ်နိုင်လေသည်။ </p>
	<p class="block_14">ဒေါ်ကေသီသည် အခန်းတံခါးဝတွင် ရပ်လျက် မိမိမောင်အား ငေးစိုက်ကြည့်ရင်း လက်မှစီးကရက်ကို အားရပါးရ ဖွာရှိုက်လိုက်သည်။ </p>
	<p class="block_14">ဦးထွန်းတင်သည် မျက်လုံးကို ခပ်မှေးမှေးဖွင့်၍ ကြည့်လိုက်၏။ </p>
	<p class="block_14">“ဪ မမပါလား၊ လာလေ မမ” </p>
	<p class="block_14">ပက်လက်ကုလားထိုင်တွင် လှဲထားသော ခန္ဓာကိုယ်ကို မတ်လိုက်ပြီး ဒေါ်ကေသီအား ခရီးဦးကြိုပြုလိုက်သည်။ </p>
	<p class="block_14">သည်ကတည်းကပင် ဒေါ်ကေသီ၏ မျက်နှာပြင်တွင် မကျေနပ်သော သွင်ပြင်လက္ခဏာ မြင်သာပြီ ဖြစ်သောကြောင့် ဒေါ်ကေသီသည် ပြဿနာတခုခုကို ဆောင်ယူလာခြင်းဖြစ်မည်ဟု ဦးထွန်းတင် တွေးလိုက်မိပြီး ဖြစ်ပေသည်။ </p>
	<p class="block_14">ဒေါ်ကေသီသည် မည်သို့မျှ စကားနှုတ်တုံ့မပြန်သေးဘဲ ဦးထွန်းတင်၏ ဘေးဘက်မှ နှစ်ယောက်ထိုင် ဆိုဖာပေါ်တွင် ခြေထောက်ချိတ်ပြီး ထိုင်လိုက်၏။ စီးကရက်ကို ဖွာရှိုက်ပြီး မီးခိုးငွေ့ကို ရှိုက်ထုတ်လိုက်သည်။ သူသည် အမြင်အာရုံကို မီးခိုးငွေ့တန်းတွင် စူးစိုက်ရင်း အတွေးစတခုကို ဖမ်းဆီးနိုင်ရန် ကြိုးစားနေဟန်ရှိ၏။ </p>
	<p class="block_14">ဦးထွန်းတင်သည် မိမိအစ်မ၏ ဟန်ပန်သဏ္ဌာန်ကို အဆန်းမထင်မှတ်။ </p>
	<p class="block_14">“ဒီမှာ ငါ့မောင်၊ မင်း ကိုထွန်းကို အခုလို ဆက်လွှတ်ထားမယ်လို့ စိတ်ကူးထားသလား”</p>
	<p class="block_14">ဒေါ်ကေသီသည် ဦးထွန်းတင်ကို လုံးဝမကြည့်ဘဲ ဖြည်းဖြည်းလေးလေး ပြောချလိုက်၏။ </p>
	<p class="block_14">ဦးထွန်းတင်သည် ရုတ်တရက် အံ့သြသွားပြီး ဒေါ်ကေသီကို စိုက်ကြည့်လိုက်သည်။ နှုတ်တုံ့စကားသည် ချက်ချင်း ပေါ်ထွက်မလာခဲ့ပေ။ </p>
	<p class="block_14">“ဘာဖြစ်လို့တုံး မမ၊ ကိုထွန်း ဘာလုပ်နေလို့တုံး” </p>
	<p class="block_14">ဦးထွန်းတင်သည် ကိုကိုထွန်းနှင့် ပတ်သက်၍ မေ့လျော့ပစ်ပယ်ထားခြင်း မရှိဟန်ဖြင့် စိတ်ဝင်စားစွာ မေးလာ၏။ </p>
	<p class="block_14">“ဘာဖြစ်လို့လဲဆိုတာ မမပြောစရာ လိုသလား ငါ့မောင်၊ ကိုထွန်းဟာ ဒီနှစ် ကျောင်းပြန်ဖွင့်တဲ့အချိန်မှာ မင်းရောက်လာပြီဖြစ်လို့ သူ့ကို ကျောင်းပြောင်းဖို့ စီစဉ်လိမ့်မယ်လို့ အထင်ရောက်တယ်၊ မမသဘောက သူ့ကို ဂျီအီးစီစာမေးပွဲ ဝင်စေ့ချင်တယ်၊ ပြီးတော့ အင်္ဂလန်ကို ပို့ချင်တယ်” </p>
	<p class="block_14">ဒေါ်ကေသီသည် စကားစကို ဖြတ်လိုက်သည်။ ဦးထွန်းတင်ထံက စကားပြန်မလာမီမှာပင် </p>
	<p class="block_14">“နေပါဦး ငါ့မောင်၊ မင်းဟာကလေးတွေရဲ့ ပညာရေးနဲ့ပတ်သက်ပြီး ဘာမှ မစဉ်းစားတော့ဘူးလား၊ သူတို့ရှေ့ရေးကို ဘာမှ မတွေးတော့ဘူးလား” </p>
	<p class="block_14">“တွေးပါတယ် မမ။ ကျွန်တော် အားလုံးကိစ္စတွေကို တွေးပါတယ်။ ကိုထွန်း ကျောင်းပြောင်းဖို့ ကိစ္စကို ကျွန်တော်တွေးမိပါတယ်၊ ဒါပေမဲ့ ဒီနှစ်ဟာ သူ့အဖို့ ဟိုက်စကူးမှာ နောက်ဆုံးနှစ်ဖြစ်နေတယ် မဟုတ်လား၊ ဒီကောင်ဟာ ဉာဏ်ထက်တယ်၊ ကြိုးစားတယ်၊ မနှစ်ကတောင် အသက်မစေ့လို့ စာမေးပွဲဖြေခွင့် လက်လျှော့ခဲ့ရတာကိုး။ ဒီတော့ ဒီနှစ်မှာ ကိုထွန်းဟာ အက်စ်အယ်လ်စီကိုရော မက်ထရစ်ကိုပါ အောင်လိမ့်မယ်လို့ ကျွန်တော် မျှော်လင့်တယ်။ ဒါကြောင့် နောက်ဆုံးနှစ်အနေနဲ့ သူစိတ်မချမ်းမသာ မဖြစ်စေချင်တဲ့အတွက် ကျောင်းပြောင်းဖို့ မစီစဉ်တာဘဲ။ ဂျီအီးစီကိစ္စကတော့ ဖြစ်မယ်မထင်ဘူး မမ။ ကိုထွန်းဟာ နည်းနည်းသိတတ်တဲ့အရွယ်ကို ရောက်နေပြီ။ ဂျီအီးစီဖြေပြီး အင်္ဂလန်သွားပါလားဆိုလို့ သူသွားမယ် မဟုတ်ဘူး။ နောက်တကြောင်းကလည်း တိုင်းပြည် အခြေအနေကို ထည့်တွက်ရသေးတယ်” </p>
	<p class="block_14">“ဘယ်လိုအခြေအနေမို့လဲ ငါ့မောင်” </p>
	<p class="block_14">“ကျွန်တော် စဉ်းစားတာက ကိုထွန်းကိစ္စတင် မဟုတ်ဘူး။ ညီညီနဲ့ ငယ်ငယ့်ကိစ္စပါ စဉ်းစားတယ်။ ပထမတော့ ရှေ့နှစ်လောက်မှာ အဲဒီကလေးနှစ်ယောက်ကို ဒါဂျီလင် ပို့ရင် ကောင်းမလား စဉ်းစားတယ်။ ကလေးတွေအမေနဲ့ တိုင်ပင်ကြည့်သေးတယ်။ ကလေးတွေ အမေကလည်း သားသမီးတွေကို မခွဲချင်ဘူး။ နောက်တကြောင်းကလည်း မမသိတဲ့အတိုင်း တိုင်းပြည်ဟာ အင်္ဂလိပ်လက်အောက် ပြန်ရောက်ဖို့ မလွယ်တော့ဘူး မဟုတ်လား။ ဒီတော့ အင်္ဂလန်ကို သွားပြီး ပညာသင်နေလို့ကော အကြောင်းထူးပါ့မလားလို့ ကျွန်တော် စဉ်းစားမိလို့ပါ” </p>
	<p class="block_14">“ဒါတွေဟာ ဘာမှမဆိုင်ပါဘူး ငါ့မောင်၊ လွတ်လပ်ရေး ရတယ်ဆိုတာ လွတ်လပ်ရေးရတာပဲ၊ ခုအတိုင်းက ဒီတိုင်းပြည်မှာ အင်္ဂလိပ်ရဲ့ပညာရေးစနစ်ကို ပြုပြင်ဝံ့တဲ့ သတ္တိမရှိပါဘူး၊ ဘွဲ့တွေ၊ ဒီဂရီတွေက အဓိကပဲ မဟုတ်လား။ ငါ့မောင်ဟာလေ လမ်းပေါ်က လူပြိန်းတွေလို လွတ်လပ်ရေး ရတာနဲ့ တိုင်းပြည်ကြီး ပြုပြင် ပြောင်းလဲလာတော့မှာပဲလို့ ထင်နေတာကိုကွဲ့၊ တခုတော့ မင်းကို သတိထပ်ပေးရဦးမယ်၊ မင်း နိုင်ငံရေးသမားတွေကို ပေါင်းရမယ်။ သူတို့နဲ့ ရောနိုင်မယ့်စကားကို ပြောတတ်ရမယ်၊ ဒါပေမဲ့ နိုင်ငံရေးသမားတွေက လူထုကို ကြိုက်အောင် ပြောတဲ့စကားတွေကျတော့ လူထုယုံသလို မင်းယုံဖို့ မဟုတ်ဘူး။ တခြားကိုမကြည့်နဲ့ ငါ့မောင်။ အခု လွတ်လပ်ရေးရလာတဲ့ တိုင်းပြည်ကို မင်းကြည့်စမ်း။ အင်္ဂလိပ်လက်အောက်က လွတ်ပြီ။ အင်္ဂလိပ်ရဲ့အနှောင်ဖွဲ့ ကင်းပြီလို့ လူတွေက ပြောကြတယ်။ အဲဒါဟာ ကျေးဇူးကန်းစကားကွဲ့။ တိုင်းပြည်ရဲ့ အဓိကအုပ်ချုပ်ပုံ နည်းစနစ်ဟာ ဘယ်ပုံစံလဲ။ ကမ္ဘာမှာ ပါလီမန်ရဲ့မိခင်လို့ ထင်ရှားတဲ့ ဗြိတိသျှ ပါလီမန် ထုံးတမ်းစဉ်လာကို ဒင်းတို့ ပယ်ရှားဝံ့သလား။ ပညာရေးစနစ်မှာကော ဗြိတိသျှအစိုးရရဲ့ စနစ်အတိုင်း ရှိနေရတာပဲ မဟုတ်လား” </p>
	<p class="block_14">ဦးထွန်းတင်သည် အစ်မဖြစ်သူကို ငေးစိုက်ကြည့်ရင်း တွေတွေဝေဝေ ဖြစ်နေ၏။ </p>
	<p class="block_14">“ဗြိတိသျှအစိုးရဟာ အကြာကြီး ဆက်လက်ပြီး အုပ်ချုပ်နေမယ်ဆိုတာ မြဲမြဲမှတ်ထား ငါ့မောင်” </p>
	<p class="block_14">ဟူသော ဒေါ်ကေသီ၏ နောက်ဆက်တွဲစကားသည် သူ့ဦးနှောက်မှာ စွဲငြိရလေသည်။ </p>
	<p class="block_14">“ဒီတော့ ကျွန်တော် ဘယ်လိုလုပ်စေချင်သလဲ မမ”</p>
	<p class="block_14">“ငါ့သဘောကတော့ ကိုထွန်းကို လျစ်လျူရှုမထားသင့်ဘူးလို့ ထင်တယ်။ မင်းပြောသလို ကိုထွန်းဟာ တော်တယ်။ တတ်တယ်။ ထက်တယ်။ သို့ပေမဲ့ ဒီကလေးဟာ အစိုးရကျောင်း ရောက်လာကတည်းက အပေါင်းအသင်း ဖျက်ဆီးလာတယ်။ စည်းကမ်းပျက်လာတယ်။ ဒီနေရာမှာ ငါ နုနုနဲ့ ပတ်သက်ပြီးတော့လည်း ပြောချင်တယ်။ ကိုထွန်းဟာ စကားတတ်လွန်းတယ်။ ဒီတော့ နုနုကိုယ်တိုင် ကိုထွန်းစကားကို ယုံသလား၊ သို့မဟုတ် နုနုဟာ သူ့သားအရင်းမဟုတ်ဘူးဆိုတဲ့အသိနဲ့ ဖြစ်ချင်ရာဖြစ် သဘောထားသလား မဆိုနိုင်ဘူး။ ကိုထွန်းကို အလိုလိုက်လွန်းတယ်။ သင်း အစိုးရကျောင်း ပြောင်းတုန်းကလည်း သူပဲ လိုက်လျောခဲ့တယ်။ အခုလည်း ဘာကိစ္စဖြစ်ဖြစ် သူရှေ့က ကန့်လန့်ကန့်လန့် ခံချင်တယ်။ အေး ငါ့သဘောကတော့ ကိုထွန်းဟာ အမေဘက်က မျိုးရိုးမမှန်ဘူး မဟုတ်လား။ ဒီတော့ အမေ့ဇာတိပြပြီး ပေါ့ပေါ့သွမ်းသွမ်း ဖြစ်မှာကို စိုးရိမ်တယ်” </p>
	<p class="block_14">ဒေါ်ကေသီသည် စကားစကို အဆုံးမသတ်နိုင်ဘဲ စကားဆက်မည်အပြုတွင် အိမ်အပြင်ဘက်ဆီမှ ဦးကျော်သာဦး၏အသံကို ကြားလိုက်ရသဖြင့် စကားစကို ဖြတ်လိုက်သည်။ </p>
	<p class="block_14">“အဲဒါပဲ ငါ့မောင်” </p>
	<p class="block_14">“ဟုတ်ပါပြီ မမ။ ကျွန်တော်လည်း မမပြောသလို ပစ်ထားတာ မဟုတ်ပါဘူး။ ဒီတနှစ်သာ သူ့အခြေအနေကို ကြည့်နေတာပါ။ ရှေ့နှစ် တက္ကသိုလ်ရောက်တာနဲ့ အခြေအနေတွေဟာ တမျိုးဖြစ်နိုင်ပါတယ်။ နောက်ပြီး ကိုထွန်းဟာ တတ်သိနားလည်လွယ်တဲ့ ကလေးတယောက်ပါ မမ” </p>
	<p class="block_14">ဒေါ်ကေသီသည် နောက်ထပ် စကားမဆက်တော့ဘဲ စာကြည့်ခန်းအပြင်သို့ ထွက်ခဲ့လေသည်။ </p>
	<p class="block_14">ဦးထွန်းတင်သည် ဒေါ်ကေသီအား နားမလည်နိုင်သောအကြည့်ဖြင့် ကြည့်ရင်းကျန်ရစ်သည်။ ကိုကိုထွန်းနှင့်ပတ်သက်၍ သည်မျှစိုးရိမ်တကြီး ဖြစ်အပ်သည်ဟု သူမထင်ချင်။ ဖြစ်အပ်သည် မှန်စေဦး။ ဒေါ်ကေသီ ဤမျှ စိုးရိမ်တကြီး ဖြစ်နေခြင်းကို သူ သဘောမပေါက်။ </p>
	<p class="block_14">ဒေါ်ကေသီသည် ဦးထွန်းတင်၏ရှေ့တွင် မည်မျှ အတွေးနက်နဲသောအသွင်ကို ဆောင်လျက် စိတ်စိုးရိမ်မှုစကားတို့ကို ဆိုခဲ့စေကာမူ ဦးကျော်သာဦးနှင့် တွေ့ရသောအခါ စိတ်နှလုံး လန်းဆတ်ရသည်။ မျက်နှာပြင်မှာ ပြုံးရွှင်ရသည်။ </p>
	<p class="block_14">“ဘယ်နှယ့် ရှင်တယောက်လည်း ပျောက်လှချေလား၊ အိမ်ဘက်မလာတာတောင် တပတ်လောက် ရှိပြီထင်တယ်” </p>
	<p class="block_14">ဒေါ်ကေသီသည် ခပ်သွက်သွက် ပြောဆိုရင်း ဧည့်ခန်းကုလားထိုင်တွင် ဝင်ထိုင်လိုက်သည်။ </p>
	<p class="block_14">“လူမရောက်ပေမဲ့ စိတ်ကတော့ အမြဲရောက်ပါတယ် မကေသီ” </p>
	<p class="block_14">ဦးကျော်သာဦးက ကုလားထိုင်မှာ ထိုင်နေရင်းမှ အပြုံးဖြင့် နှုတ်ဆက်စကား ဆိုလိုက်သည်။ </p>
	<p class="block_14">သည်တော့ ဒေါ်ကေသီသည် မျက်စောင်းကို ထိုးဖြစ်သည်။ မေးကိုလည်း ရှေ့ဘက်သို့ ငေါ့လိုက်မိသည်။ </p>
	<p class="block_14">သည်လူနှင့်တွေ့ရလျှင် သွေ့ခြောက်သော စိတ်အာရုံသည် မိုးရည်ဆမ်း လောကပြင်နှယ် စိုပြည်လန်းဆတ်ရသည်ဟုလည်း မသိစိတ်မှာ တိတ်တိတ်ကလေး တွေးမိသည်။ </p>
	<p class="block_14">တခါတခါတော့ ထိုလူနှင့်ပတ်သက်၍ မိမိစိတ်မှာပင် အရှက်ရရသည်များလည်း ရှိသေးသည်။ မည်သို့ဖြစ်စေ၊ လူ့အဖြစ်ရရှိခဲ့သည်များတွင် စိတ်အာရုံ၏ လွတ်လပ်ခြင်းကိုကား ဒေါ်ကေသီ နှစ်သက်သည်။ </p>
	<p class="block_14">မှန်၏။ သည်အိမ်ကြီးမှာ မိမိသည် ခြံထဲမှ ဦးဘိုးလှကလွဲလျှင် အသက်ကြီးဆုံးဖြစ်သည်။ စင်စစ် ဦးဘိုးလှဆိုသူသည်ကိုလည်း ဤအိမ်ကြီးက လူတယောက်အဖြစ် ထည့်သွင်း စဉ်းစားအပ်သည်ဟူ၍ ဒေါ်ကေသီ မထင်မှတ်လိုပေ။ ဘာပဲဖြစ်ဖြစ် သည်အိမ်တွင် မိမိသည် အသက်အားဖြင့် အကြီးဆုံး၊ အိမ်ကြီးရှင်လည်း ဖြစ်သည်။ ဟိုအခါက သည်အိမ်ကြီးမှာ မိမိတယောက်တည်း ပျင်းရိငြီးငွေ့ဖွယ်ရာအဖြစ် မှတ်ယူခဲ့၏။ ကိုကိုထွန်း ရောက်လာသော အခါမှာလည်း သည်ကလေးသည် ပြဿနာတွေကိုသာ တခုပြီးတခု ဆောင်ယူလာတတ်သည် ဖြစ်သောကြောင့် စိတ်ရှုပ်နောက်ကျုခဲ့ရသည်။ ယခုတဖန် မောင်ဖြစ်သူနှင့် ယောက်မမိသားစုများ ရောက်လာပြန်သောအခါ မိမိ၏စိတ်နှလုံး ပြုံးရွှင်မှုကို ထောက်ပံ့မည် အထင်ရောက်ခဲ့သည်မှာ ပါစင်အောင် လွဲမှားသည်ဟု ဒေါ်ကေသီ ဆိုချင်သည်။ သည်မောင်၊ သည်ယောက်မ၊ သည်တူ၊ သည်တူမနှင့် သည်အိမ်စေ အသိုက်အဝန်းမှာ လူကြီးလုပ်ကာ မျက်နှာထားတင်းတင်း ထားနေရသည်နှင့် ကိစ္စကမပြီး။ ကျောင်းကျတော့လည်း ဟိတ်နှင့် ဟန်နှင့် နေရသည်။ တသက်လုံးဆိုသလို သည်လိုချည်းသာ မိမိ၏ စိတ်အာရုံ အသွင်သဏ္ဌာန် အလုံးစုံကို ဟန်ကြီးပန်ကြီး လုပ်ရမည်ကို မနှစ်သက်ပေမဲ့ ဟန်လုပ်ပန်လုပ် နေသွားရမည်ကို စက်ဆုပ်ရွံရှာဖွယ် ကောင်းသည်ဟု တွေးတောခြင်း မရှိစေကာမူ ဦးကျော်သာဦး ရောက်လာ၍ စိတ်အာရုံကို လေထဲမှာပျံဝဲသော ငှက်ငယ်တကောင်လို လွှတ်ထားရခြင်းကိုတော့ ဒေါ်ကေသီ နှစ်သက်သဘောကျသည်မှာ အမှန်ပင်။ </p>
	<p class="block_14">နောက်တကြောင်းကလည်း လူတွေ၌ မသိစိတ်ဆိုသည်မှာ တကယ်တမ်း မြတ်နိုးစရာပါ တကားဟုလည်း ဒေါ်ကေသီ ကြိုကြားကြိုကြား တွေးမိခဲ့သေးသည်။ </p>
	<p class="block_14">စိတ်သည် မကောင်းမှု၌သာ မွေ့လျော်သည်ဟု ဗုဒ္ဓဘာသာတို့ နာခံမှတ်သားကြသည် ရှိ၏။ ဒါကို ဒေါ်ကေသီ သဘောမတူချင်။ တခါတရံ စိတ်ဟူသည် ကောင်းမြတ်ခြင်း၌လည်း မွေ့လျော်တတ်သည်ဟု သူဆိုချင်၏။ တခုတော့ရှိသည် မကောင်းမှု၌ မွေ့လျော်သော စိတ်အာရုံကို တပါးသူ မသိသင့်သကဲ့သို့ပင် ကောင်းမြတ်ခြင်း၌ မွေ့လျော်သော စိတ်မျိုးကိုလည်း တပါးသူ မသိကောင်းပေဘူးဟု ဒေါ်ကေသီ မှတ်ယူချင်သည်။ </p>
	<p class="block_14">ဖြစ်နိုင်လျှင် မိမိ၏စိတ်အာရုံ မွေ့လျော်ခြင်းများနှင့် စပ်လျဉ်း၍ မိမိကိုယ်တိုင် မသိနိုင်စွမ်းသည်ကိုပင် ဒေါ်ကေသီ ကျေနပ်ချင်သည်။ ထို့ကြောင့် တခါတခါတော့ အသိနှင့် အာရုံသည်လည်းကောင်း၊ အသိနှင့် ဝေဒနာသည်လည်းကောင်း ကွဲပြားသည်ဟု သူ ယူဆသည်။ ကြည့်လေ။ ဦးကျော်သာဦးနှင့် စကားပြောရ၍ ကြည်နူးရပါတကားဟု အသိမထားချင်ပေမဲ့ စိတ်အာရုံမှာက ကြည်နူးသည်။ အသိမဲ့ စိတ်အာရုံခံစားခြင်းဟု အမည်ပေးချင်သည်။ သို့မဟုတ် မသိစိတ် ဆိုသည်မှာ ထိုအရာပင် ဖြစ်ပေမည်။ </p>
	<p class="block_14">ထိုအသိစိတ်တွင် ပေါက်စမ မည်သည့်အချိန်က ဝင်ရောက်နေခဲ့သနည်းဟု မသိသည်ကို တော့ ဒေါ်ကေသီ ဒေါပွသည်။ </p>
	<p class="block_14">အစကတော့ ကိုကိုထွန်းနှင့် ပတ်သက်ပြီး ပေါက်စမကို စိတ်အလိုမကျ ဖြစ်ခဲ့ရသည်။ သည်ကလေးသည် ကိုကိုထွန်းကို အရောတဝင် ပြုလွန်းသည်။ ကိုကိုထွန်းဆိုသော သူငယ်ကလည်း ထိုကလေးမကို ပလဲပတင်ပြုလွန်းသည်။ သင်းတို့ချင်း တွေ့စမှာ ကလေးတွေပဲဟု စိတ်က ပေါ့ပေါ့ဆဆ ထားခဲ့နိုင်ပေမဲ့ သင်းတို့ ခန္ဓာကိုယ်တွေမှာ သေးသေးညှက်ညှက်ကလေးတွေအဖြစ် ရပ်တန့်မနေ။ </p>
	<p class="block_14">ပေါက်စမဆိုသော ကောင်မကလေးသည် တနေ့တခြား မျက်စိအောက်မှာပင် ဖွံ့ထွားလာသည်။ အသားအရေက စိုပြည်လာသည်။ ခန္ဓာကိုယ်က နုမျစ်သည်။ မျက်လုံးအစုံက ရွှန်းစိုဝင်းလဲ့လာသည်။ ဟန်ပန်သဏ္ဌာန်ကျတော့ လိပ်ပြာငယ် ပျံဝဲလာသည်လို လေညင်းတွင် ဟန်လုပ်၍ ဟိုသည် တိမ်းတတ်၊ ယိမ်းတတ်သည့် ပွင့်သစ်စ ပန်းပွင့်ကလေးနှယ်။ </p>
	<p class="block_14">ကြာတော့ ကိုကိုထွန်းနှင့် သင်းတို့ ဆက်ဆံရေးတွင် မျက်စိထောင့်လာသည်။ တခါသားတွင် ပြစ်တင်စကားဆိုမိသည်။ ဒါကို ပေါက်စမက တယ်ပြီး ကျေနပ်ချင်ပုံ မပေါ်။ ဒေါ်ကေသီအဖို့ ကိုကိုထွန်းကို အပြစ်မဆိုချင်။ တော်တော်ကြာ ဆင်အိပ်ရာ ဆိတ်နှိုးဖြစ်မည် စိုးသည်။ သည်တော့ ဘာပဲဖြစ်ဖြစ် သည်သူငယ် ဦးကျော်သာဦးတို့ အိမ်ဘက်မှာသွားပြီး သန္တာနွယ်နှင့် ရယ်လား မောလား နေသည်ကို ကျေနပ်ရသေးသည်။ </p>
	<p class="block_14">ရှိပါစေ သည်ကိစ္စမှာ မိမိနှင့် တိုက်ရိုက်ပတ်သက်သည့် အရေးကိစ္စမှ မဟုတ်ပေဘဲ၊ အနေသာကြီးဟု ဒေါ်ကေသီ မှတ်ချင်လည်း မှတ်လို့ရသည်။ </p>
	<p class="block_14">စင်စစ် ဦးကျော်သာဦးနှင့် ဒေါ်ကေသီတို့မှာ တဦးနှင့်တဦး စာချုပ်စာတမ်းပြုကာ ကတိကဝတ် ပြုခဲ့ကြသည် မဟုတ်စေကာမူ တဦးစိတ်သဘောကို တဦး သိထားပြီးဖြစ်ဟန်နှင့် တဦးစိတ်အနှောင့်အယှက် ဖြစ်စေနိုင်သည်တို့ကို တဦးက မပြောဆိုဘဲ တဦးနှင့်တဦး ပြုံးရယ် ရွှင်ပြနိုင်သည်များကိုသာ ပြောဆိုခဲ့ ကြသည် ဖြစ်၏။ </p>
	<p class="block_14">သို့ပါလျက် ပေါက်စမဆိုသော သူငယ်မသည် သူ့တာဝန်အရ ကော်ဖီအစ၊ လိမ္မော်ရည်၊ စားသောက်ဖွယ် စသည်တို့ကို မိမိတို့စကားဝိုင်းသို့ လာရောက်ပေးပို့သည့်အခါတိုင်း ဦးကျော်သာဦး ကိုယ်တိုင်၌က အရယ်အမောစကား ဆိုချင်သည်။ ထိုလူသည် အိမ်စေကို အိမ်စေသဘော မပိုက်ဘဲ သူ့တူ၊ သူ့သမီးအသွင်မျိုးနှင့် မေးလား၊ မြန်းလား၊ ပြောလား၊ ဆိုလား လုပ်ချင်သည်။ သည်အခါ ဟိုသူငယ်မကလည်း မျက်လုံးကလေး ချာလည်လှည့်ကာလှည့်ကာနှင့် ပြုံးချည်၊ ရယ်ချည်ပြုလျက် စကားရော၊ ဖောရော လုပ်ချင်သည်။ သည်လိုအပြုအမူကို ဒေါ်ကေသီ နည်းနည်းကလေးမျှ မကြိုက်။ </p>
	<p class="block_14">ပထမ တကြိမ် နှစ်ကြိမ်မှာ </p>
	<p class="block_14">“နင်က အိမ်စေ၊ ဟိုက အငြိမ်းစားဝန်မင်း၊ နင် ဘာမှ ရောရောနှောနှော ဆက်ဆံစရာ မလိုဘူး၊ အိမ်စေဟာ အိမ်စေပီပီ နေရမယ်” </p>
	<p class="block_14">ဆိုထားပါလျက် ဟိုလူက မနေ။ ကြုံတိုင်း စကားစချင်သည်။ နောက်ချင်သည်။ ပြောင်ချင်သည်။ ကျီစယ်ချင်သည်။ </p>
	<p class="block_14">တခါတခါ ထိုလူသည် မိမိထက်ပင် သည်ပေါက်စမကို အရောတဝင် ပြုသည်လား အထင်နှင့် စိတ်ပေါက်ချင်ချင်။ </p>
	<p class="block_14">သည့်ထက်ဆိုးသည်က ရှိသေးသည်။ တခါတရံ ထိုလူသည် အိမ်သို့ရောက်လာပြီး မိမိကို မတွေ့လျှင် ပြန်ရုံသာရှိသည် မှန်လျက်မပြန်။ မောင်မင်းကြီးသားက ပေါက်စမကို ခေါ်ပြီး တရင်းတနှီး ရယ်လားမောလား စကားပြောချင်သည်။ ဦးကျော်သာဦးကိုကား သည့်အတွက် မကျေနပ်ပေမဲ့ ပြောမထွက်။ ကြုံရလွန်းတော့ မောင်မင်းကြီးသားသည် ပေါက်စမအပေါ်မှာ စိတ်ညွတ်သည်လား တွေးမိသေးသည်။ မဖြစ်နိုင်စရာ အကြောင်းမရှိဟုလည်း အခိုင်အမာ ဆုံးဖြတ်သည်။ ကောင်မကလေးက စိုပြည်လှပသည်။ နုမျစ်ဖွံ့ထွား လတ်ဆတ်သည်။ ဒေါ်ကေသီ ဆက်ပြီး မတွေးချင်။ </p>
	<p class="block_14">မည်သို့ဖြစ်စေ တကိုယ်တည်းကျိတ်ပြီး ပေါက်စမကို မနာလိုဖြစ်နေပါကလား တွေးပြန်တော့ ရှက်သည်။ မိမိသည် အိမ်စေမကိုပင် ယှဉ်ပြိုင်သူ အမှတ်ထားမိသည်လားဟု မသိစိတ်ကို စက်ဆုပ်ပြန်သည်။ </p>
	<p class="block_14">စင်စစ် မသိစိတ်နှင့် ထွေပြားသော စိတ်အာရုံဆိုသည်များမှာ ငယ်စဉ်အခါက အိပ်ရာဝင်ချိန်တွင် အိပ်ရာထဲသို့ရောက် မျက်လုံးစုံမှိတ် အိပ်ကရော မှတ်ပေမဲ့ အိပ်မပျော်နိုင်သေးဘဲ မျက်စိအမြင်အာရုံမှာ ပြာလိုက်၊ နီလိုက်၊ စိမ်းလိုက်၊ ဝါလိုက် ရောင်စုံတွေ ပွင့်လိုက်၊ ရွက်လိုက်၊ ခက်လိုက်၊ နွယ်လိုက်၊ ဝိုင်းလိုက်၊ သွယ်လိုက် ဖြစ်ပေါ်လာတတ်သည်နှင့် တူလှပါတကားဟုလည်း ဒေါ်ကေသီ တွေးမိ၏။ </p>
	<p class="block_14">အိပ်ရာထဲမှာ တွေ့ရသော အပွင့်၊ အရွက်၊ အခက်၊ အနွယ်၊ အဝိုင်း၊ အသွယ် နီ၊ ပြာ၊ ဝါ၊ စိမ်း ရောင်စုံတွေလိုပင် ဘာမျှရေရေရာရာမရှိသော အသိစိတ်နှင့် ထွေပြားစိတ်တို့ဖြင့် လှုပ်ခတ်ခံစားရ သည်များကို ဒေါ်ကေသီ ကျေနပ်ရသည်များကို မသိ။ သို့မဟုတ် မသိဟန်ပြုသည် ဖြစ်ပေမည်။ </p>
	<p class="block_14">သို့ပါလျက် ကိုကိုထွန်းစိတ်က တခါတခါတော့ မိမိသည် နွယ့်ကို ချစ်နေမိသည်လား။ သို့မဟုတ် နွယ်နှင့် ပတ်သက်၍ မိမိစိတ်လှုပ်ရှားရခြင်းသည် ချစ်ခြင်းမေတ္တာ၏ သဘောလားဟူ၍ ကြိမ်ဖန်များစွာ မိမိကိုယ်ကို မေးမြန်းမိလေသည်။ ဦးကျော်သာဦးသည် ဒေါ်ကေသီထံသို့ လာရောက် လည်ပတ်ရခြင်းအတွက် တကယ်တမ်း ကြည်နူးရွှင်ပျသည်၊ မရွှင်ပျသည်ကိုသာ အတိအကျ မဖော်ပြနိုင်လျှင် ရှိချင်ရှိပေမည်။ ကိုကိုထွန်း နွယ်ရှိသောအရပ်၌ မွေ့လျော်သည်ကိုကား အမှန်အတိုင်း ဖော်ပြရန် ခဲယဉ်းမည် မဟုတ်ပေ။ </p>
	<p class="block_14">နွယ့်ကို ခင်မင်သည်။ နွယ်နှင့် တွေ့ရလျှင် စိတ်နှလုံး ကြည်နူးသည်။ နွယ်နှင့် စကားလက်ဆုံကျရာနေရာဖြစ်သော နွယ်တို့အိမ်ရှေ့မှ ခရေပင်ရိပ် ကွပ်ပျစ်ငယ်သည် အမြဲတစေ သာယာလှပသည်။ ထိုကြောင့် နွယ်ရှိသောအရပ်၌ မွေ့လျော်သည်။ </p>
	<p class="block_14">ဦးကျော်သာဦးသည် လေးစားခင်မင်ဖွယ်ဖြစ်ပါသည်။ ဦးကျော်သာဦး ပြောပြ၊ ရှင်းပြသော အကြောင်းအရာ အချက်အလက်များတွင် စိတ်အားတက်ကြွဖွယ်လည်း ပါ၏။ အသိများ ကြွယ်ရသည်တို့လည်း ပါ၏။ သို့သော် နွယ်နှင့်အတူ စာအုပ်တွေဖတ်၊ အချင်းချင်း ဆွေးနွေးရ၊ ပြောဆိုရသည်ကို ပို၍နှစ်သက်သည်။ ကျေနပ်သည်။ တခါတခါ နွယ့်ရှေ့မှာ လူတတ်ကြီးလုပ်ကာ ပြောလိုက်ရသည်များကိုပင် ကိုကိုထွန်း ကျေနပ်၏။ တခါတခါ နွယ့်ကို လှောင်ပြောကလေး ပြောလိုက်ရသည့်အတွက် နွယ့်မျက်စောင်း တချက်ဝင့်လာသည်ကိုပင် သဘောကျသည်။ </p>
	<p class="block_14">သည်စကားကို စပ်လာသောအခါ နွယ့်ကဗျာတွေအကြောင်းကိုလည်း ကိုကိုထွန်း ပြောပြရပေလိမ့်မည်။ </p>
	<p class="block_14">ပထမတော့ ကြီးလာလျှင် ဆရာဝန်မ လုပ်မည်ဆိုသော နွယ်သည် ကဗျာ အတိုအစများကို ရေးစပ်သည် ဆိုသောအခါ ကိုကိုထွန်းအဖို့ လှောင်စရာရသည်။ သည်အခါ စကားပြည့်ပြည့် ချေပတတ်ခြင်း မရှိသော နွယ် အရှက်ရလေသည်။ သည်တော့ ကိုကိုထွန်း အမျက်ပြေ အရှက်ပြေ စကား ဆိုရ၏။ သို့ပေမဲ့ နွယ် ကျေနပ်ပုံ မပေါ်။ </p>
	<p class="block_14">တခါမှာ နွယ့်ကဗျာကို ကိုကိုထွန်း သဘောကျလှသည် ဆိုသောအခါ </p>
	<p class="block_14">“အောင်မယ် ကိုထွန်းကတော့ကော ဝတ်လုံလုပ်မယ်ဆိုပြီး ကဗျာကို ဝေဖန်တယ်၊ မရှက်ဘူးလား” </p>
	<p class="block_14">ဆိုကာ သူလှောင်သည်။ </p>
	<p class="block_14">ကိုကိုထွန်းမှာက ချေပစရာ စကားရှိသည်။ </p>
	<p class="block_14">“ဝတ်လုံလုပ်မယ်ဆိုတာနဲ့ ကဗျာ မကြိုက်ရတော့ဘူးလား၊ ဦးဦး ပြောတယ် မဟုတ်လား၊ ကဗျာစာပေ အနုပညာဆိုတာ လူတိုင်းရဲ့ နှလုံးသားအတွက် အာဟာရ ဆိုတာ” </p>
	<p class="block_14">ခပ်တည်တည် ပြောလိုက်သောအခါ နွယ်ပဲ ခေါင်းကလေးငုံ့ကာ မျက်တောင်ကလေး ပုတ်ခတ်ပုတ်ခတ် လုပ်ရသည်။ ထို့ကြောင့် နွယ်ရှိသောနေရာမှာ ကိုကိုထွန်း မွေ့လျော်သည်။ </p>
	<p class="block_14">သည်တော့ နွယ့်ကို ချစ်နေသည်လား တွေးသည်။ သည်အတွေးကြောင့် တုန်လှုပ်သည်။ စင်စစ် သည်အရွယ်မှာ သည်အတွေး ဝင်ရောက်လာခြင်းကိုကား ကိုကိုထွန်း ထိတ်လန့်သည်။ မဖြစ်နိုင်ပါဘူး။ ငြင်းပယ်သည်။ မဖြစ်သင့်ဟုလည်း အကြောင်းပြသည်။ </p>
	<p class="block_14">မည်သို့ဖြစ်စေ၊ နွယ်နှင့် တွေ့ရလျှင် ပျော်သည်။ တနေ့မျှ နွယ်နှင့် မတွေ့ရလျှင် အောက်မေ့သည်။ ယခု နွယ့်ထံသို့ရောက်လျှင် ထိုလူတယောက်နှင့် တွေ့ဆုံရခြင်းကိုလည်း ကိုကိုထွန်း ကျေနပ်သဘောကျသည်။ </p>
	<p class="block_14">ထိုသူကား မကြာမီရက်များအတွင်းက နွယ်တို့အိမ်သို့ ရောက်လာတတ်သော လူစိမ်း ဖြစ်လေသည်။ သူ့အမည်မှာ ကိုအောင်သူ။ </p>
	<p class="block_6" id="calibre_link-83">◾</p>
</div>

<div class="calibre" id="calibre_link-19">
<h1 class="block_12" id="calibre_link-84">| ၁၅ |</h1>
	<p class="block_13">&nbsp;</p>
	<p class="block_14">ရဲကျော်စွာသည်လည်းကောင်း၊ အောင်သူသည်လည်းကောင်း ကိုကိုထွန်းအဖို့ စိမ်းသောအမည်များ မဟုတ်ကြပေ။ ကိုကိုထွန်းသည် များမကြာမီကပင် အောင်သူ၏ ဝတ္ထုများကို လည်းကောင်း၊ ရဲကျော်စွာ၏ ဆောင်းပါးများကိုလည်းကောင်း ဖတ်ရှုခဲ့ဖူးပြီဖြစ်၏။ </p>
	<p class="block_14">သို့သော် ကိုအောင်သူဆိုသော ထိုလူကို စတင်တွေ့ဆုံရစဉ်ကမူ ထိုလူသည် မိမိသဘောကျ နှစ်ခြိုက်သော စာရေးဆရာတယောက် ဖြစ်လိမ့်မည်ဟု ရုတ်တရက် မထင်ခဲ့ပေ။ </p>
	<p class="block_14">တနေ့တွင် ဦးကျော်သာဦး မြို့ထဲမှအပြန်မှာ ထိုသူ နွယ်တို့အိမ်သို့ လိုက်ပါလာခဲ့ခြင်း ဖြစ်သည်။ </p>
	<p class="block_14">သူ့အသက်အရွယ်မှာ ၃၀ ပတ်ဝန်းကျင်တွင် ရှိမည်။ မျက်နှာပြင်က ကြည်စင်ချိုမြသော အသွင်ကိုဆောင်သည်။ စကားကို ခပ်ပြတ်ပြတ် ပြောတတ်ဟန် ရှိ၏။ မျက်လုံးသည် စူးရှရဲတင်းလွန်းသည်။ ခန္ဓာကိုယ်မှာ ဖြူနုပြီး ကျုံလှီသေးကွေးသည်။ ဟန်ပန်သဏ္ဌာန်ကမူ ထက်မြက်တက်ကြွဟန် ရှိ၏။ </p>
	<p class="block_14">နွယ်နှင့် စကားလက်ဆုံကျနေရသည် ဖြစ်သောကြောင့် ထိုသူကို စိတ်မဝင်စားချင်ပေ။ ဦးကျော်သာဦးသည် ထိုလူနှင့်အတူ သူ၏ စာကြည့်ခန်းတွင် အတန်ကြာ နေခဲ့ပြီးမှ ပြန်၍ထွက်လာကြသည်။ ထိုလူ ထွက်ခွာသွားမှပင် </p>
	<p class="block_14">“ကိုထွန်း၊ အခု ထွက်သွားတဲ့လူကို သိရဲ့လား” </p>
	<p class="block_14">ဦးကျော်သာဦး မေးလာခြင်းကို ဆန်းသည်ဟုထင်၏။ </p>
	<p class="block_14">“မောင်အောင်သူဆိုတဲ့ သူငယ်ပဲ၊ စာရေးဆရာ အောင်သူဆိုတာ” </p>
	<p class="block_14">ဟူသော ဦးကျော်သာဦး၏ နောက်ဆက်တွဲစကားကို ကြားရမှပင် ထိုလူနှင့် ရင်းနှီးခင်မင်ခွင့် မရခဲ့သည့်အတွက် နောင်တဖြစ်ရပြန်၏။</p>
	<p class="block_14">သို့သော် ထိုသူ၏ အကြောင်းကိုကား သူ့ကို စတင်တွေ့မြင်ရသောနေ့မှာပင် ကြားသိခဲ့ရပေသည်။ </p>
	<p class="block_14">ထိုသူနှင့် ဦးကျော်သာဦးတို့သည် စစ်ကြီးဖြစ်စကပင် စတင်သိကျွမ်းခဲ့ကြသည်ဖြစ်၏။ စစ်အတွင်း၌ ထိုသူသည် ရပ်ကွက် အာရှလူငယ်အသင်းတွင် ဆောင်ရွက်ခဲ့သည်။ တော်လှန်ရေး ကာလ၌ တော်လှန်ရေးတပ်သား ဖြစ်လာ၏။ ထိုစဉ်ကပင် သူသည် ရဲကျော်စွာဟူသောအမည်ကို ခံယူခဲ့သည်။ </p>
	<p class="block_14">တော်လှန်ရေး ပြီးဆုံးသောအခါတွင် တော်လှန်ရေးအတွေ့အကြုံ၊ နိုင်ငံရေး အလေ့အလာနှင့် မျိုးချစ်စိတ်အခြေခံတို့ကို အရင်းတည်ကာ စာပေလောကသို့ ကူးဝင်ခဲ့လေသည်။ သူ၏ ‘ရိုးမ’၊ ‘တပေါင်း’ နှင့် ‘ကိုယ့်တိုင်းကိုယ့်ပြည်’ တို့သည် ထင်ရှားသော စစ်ပြီးခေတ် ဝတ္ထုများစာရင်းတွင် ထည့်သွင်းဖော်ပြ ပြောဆိုခြင်း ခံရလေသည်။ အမည်ရင်း အောင်သူဖြင့် ဝတ္ထုများ ရေးသလို တဖက်တွင်လည်း သတင်းစာ၊ ဂျာနယ်များ၌ တော်လှန်ရေးကာလအမည်ဖြစ်သော ရဲကျော်စွာ အမည်ဖြင့် နိုင်ငံရေးဆောင်းပါးများကို ရေးသားနေသူ ဖြစ်လေသည်။ </p>
	<p class="block_14">မကြာမီတွင် ထိုလူသည် ကိုယ်ပိုင်ဂျာနယ်တစောင်ကို ထုတ်ဝေရန် စီစဉ်နေသည်ဟုလည်း သိရ၏။ </p>
	<p class="block_14">သည်ကတည်းကပင် ကိုကိုထွန်းသည် သူ့ဘဝကို အားကျခဲ့သည် ထင်၏။ နောက်ရက်များ၌ ကိုအောင်သူသည် နွယ်တို့အိမ်သို့ မကြာခဏ ရောက်လာတတ်သူ ဖြစ်လေသည်။ ထိုအခါ သည်အိမ်သားများနှင့်တကွ ကိုကိုထွန်းနှင့်ပါ ရင်းနှီးခွင့် ရခဲ့လေ၏။ တခါတခါတွင် ကိုကိုထွန်းသည် သူနှင့် ရင်းနှီးသော ကျောင်းသားတချို့ကို နွယ်တို့အိမ်သို့ ခေါ်လာကာ ကိုအောင်သူနှင့် မိတ်ဆက်ပေးရခြင်းကိုပင် ဂုဏ်ယူခဲ့ရလေသည်။ </p>
	<p class="block_14">ကိုအောင်သူနှင့် ဦးကျော်သာဦးတို့ ဆွေးနွေးပြောဆိုကြသည်များကို နားထောင်ရလျှင် ကိုကိုထွန်း မငြီးငွေ့။ တခါတရံ မိမိကိုယ်တိုင် ဝင်ရောက် ဆွေးနွေးခွင့်ရသည် ဆိုသောအခါ စိတ်အား ပိုမိုတက်ကြွရသည်။ သို့ဖြင့် ကိုအောင်သူကို ခင်မင်လေးစားခြင်းဖြင့် ဆက်ဆံခဲ့ရ၏။ ကြာသော် ငယ်စဉ်က ဖေဖေပြောခဲ့သည့်အတိုင်း ဝတ်လုံတော်ရတဦး ဖြစ်လာဖို့ထက် ကိုအောင်သူလို စာရေးဆရာ သို့မဟုတ် သတင်းစာဆရာတယောက် ဖြစ်မြောက်ရေးဘဝကို တောင့်တလာချင်သည်။ </p>
	<p class="block_14">နွယ်ရှိသောအရပ်၌ မွေ့လျော်ရသည်ဆိုရာတွင် ကိုအောင်သူနှင့် တွေ့ဆုံရခြင်းသည်လည်း အကြောင်းရင်းတခု ဖြစ်မည်ဟု ယူဆသည်။ </p>
	<p class="block_14">တခါတခါတော့ နွယ်တို့အိမ်သို့ သွားလာနေခြင်း၊ ဦးကျော်သာဦး၊ ကိုအောင်သူတို့ ပြောဆိုသော စကားများကို နားထောင်ရခြင်း၊ မိမိကိုယ်တိုင် ပါဝင် ပြောဆိုခြင်းတို့သည် တချိန်ချိန်တွင် ဖခင်ဖြစ်သူ သို့မဟုတ် မိခင်ဖြစ်သူ သို့မဟုတ် အန်တီဖြစ်သူတို့၏ အလိုဆန္ဒနှင့် ဆန့်ကျင်နေမည်လားဟုလည်း သံသယဖြစ်မိသေးသည်။ </p>
	<p class="block_14">ယခုမူ ဖေဖေ၊ မေမေ၊ အန်တီတို့ဆီမှ ဟန့်တားသောစကား ပေါ်ပေါက်မလာမီ ပေါက်စမထံမှ မကျေနပ်စကားကို ကြားရသည် ဖြစ်သောကြောင့် ကိုကိုထွန်း အံ့ဩသည်။ </p>
	<p class="block_14">တနင်္ဂနွေနေ့ တနေ့ဖြစ်သည်။ </p>
	<p class="block_14">ပေါက်စမသည် နံနက်လင်းသည်နှင့် အိပ်ခန်းစေ့ ဝင်ရောက်ကာ အိပ်ရာအားလုံးကို သိမ်းဆည်းရမြဲ ဖြစ်သည်။ ပေါက်စမ မိမိအခန်းသို့ ဝင်လာပြီး အိပ်ရာ သိမ်းနေစဉ်တွင် ကိုကိုထွန်း မျက်နှာသုတ်နေ၏။ </p>
	<p class="block_14">“ဘာလဲ၊ သူ ဟိုအိမ်ကို သွားဦးမလို့ပေါ့လေ” </p>
	<p class="block_14">ပေါက်စမ၏ ခပ်ဆတ်ဆတ်အသံကို ကြားရသောအခါ အံ့သြသည်။ အသံလာရာကို ကြည့်မိသည်။ သူငယ်မသည် သူ မည်သည့်စကားကိုမျှ ပြောဆိုခဲ့ခြင်း မရှိဟန်ဖြင့် စောင်ကိုသာ ခေါက်နေ၏။ ကိုကိုထွန်းရှိရာသို့ တစက်ကလေး လှည့်မကြည့်။ </p>
	<p class="block_14">“ပေါက်စမ ဘယ်သူ့ကို ပြောနေတာလဲ” </p>
	<p class="block_14">ကိုကိုထွန်းက ပေါက်စမကို စေ့စေ့ကြည့်ပြီး ပြောသည်။ </p>
	<p class="block_14">ပေါက်စမသည် စောင်ကိုခေါက်ပြီး ကိုကိုထွန်းဘက်သို့ မျက်လုံး မသိမသာ တချက်ဝင့်၍ </p>
	<p class="block_14">“ဘယ်သူ့ကိုပြောရမှာလဲ၊ သူ့ကို ပြောနေတာ မကြားဘူးလား” </p>
	<p class="block_14">သူ့မျက်နှာကို မမြင်ရအောင် လွှဲထားပေမဲ့ သူ့အသံမှာ မကျေနပ်သောအသွင် ပေါ်လွင်နေသည်။ စိတ်မှာက တမျိုးမျိုး ခံစားရလေသည်။ မည်သည့်ဝေဒနာဟူ၍ မခွဲခြားတတ်။ </p>
	<p class="block_14">“ခုတလော သူ ဟိုအိမ်ကိုချည်းပဲ နေ့တိုင်းသွားတယ်” </p>
	<p class="block_14">သည်စကား၊ သည်အသံသည် ရင်ထဲကို ထိုးဖောက်သည်ဟု ထင်သည်။ </p>
	<p class="block_14">“ဒါတွေက ဘာဆိုင်လို့ ပြောနေရတာလဲ ပေါက်စမ” </p>
	<p class="block_14">“ဘာဆိုင်လို့ ပြောရမှာလဲ၊ သူ သူများကို အရင်လို မခင်လို့ပြောတာ” </p>
	<p class="block_14">သည်တော့ ကိုကိုထွန်း ရုတ်တရက် စကားပြန်မပြောတတ်။ စိတ်မှာက ချောက်ချားသည်။ ပေါက်စမသည် ကိုကိုထွန်းဆီကစကားကို မကြားလိုသည်လား၊ မမျှော်လင့်လိုသည်လား မဆိုနိုင်ပေ။ သူ့စကားအဆုံးမှာ ခဏပဲရပ်နေပြီး ကိုကိုထွန်းဘက်သို့ မျက်လုံးတချက် စူးစိုက်ကြည့်သည်။ မျက်လုံးအိမ်မှာ မျက်ရည်စ ဝေသည်ကို မြင်နိုင်သည်။ </p>
	<p class="block_14">ကိုကိုထွန်း နားမလည်။ ရင်တွင်းမှာ တလှပ်လှပ်နှင့် လှုပ်ခတ်သည်။ ဦးနှောက်မှာ တရိပ်ရိပ်နှင့် နောက်ကျုသည်။ </p>
	<p class="block_14">လက်ဖက်ရည်ပွဲသို့ ရောက်သောအခါ စိတ်ထိခိုက် တုန်လှုပ်ဖွယ်သော အဖြစ်အပျက်ကို ရင်ဆိုင်ရပြန်သည်။ ထိုအရေးအခင်းသည် ဖေဖေနှင့် မေမေတို့ အရေးအခင်းသာ ဖြစ်သည်ဟု ပထမတွင် မှန်းဆရသည်။ </p>
	<p class="block_14">သို့သော် ထိုအရေးအခင်းသည် မည်သည့်အချိန်တွင် စတင်ပေါ်ပေါက်ခဲ့သည် ဆိုခြင်းကိုကား ကိုကိုထွန်း မှန်းဆမရနိုင်ပေ။ </p>
	<p class="block_14">အလိုမကျခြင်း၊ မကျေနပ်နိုင်ခြင်းဖြင့် သုန်မှုန်သော မေမေ့မျက်နှာကို မြင်ရသောအခါ လက်ဖက်ရည်ပွဲတွင် ပြဿနာတခု ပေါ်ပေါက်နေပြီဟု အသိရောက်သည်။ ဖေဖေ့မျက်နှာကိုကား သေချာစွာ မမြင်ရပေ။ ဖေဖေသည် ခေါင်းကို ငုံ့ထား၏။ </p>
	<p class="block_14">“ဖေဖေတို့ မေမေတို့သာ ရှိရင် တခါတည်း လဲသေမှာပဲ၊ နေစမ်းပါဦး ကိုကို။ ဒီမြေတွေကို အစိုးရက ပိုင်သလား။ နုတို့က ပိုင်သလား၊ ဒါမှမဟုတ် လယ်သမားတွေက ပိုင်သလား၊ အခုတော့ လယ်ကိုပိုင်ထားတဲ့လူတွေရဲ့ သဘောဆန္ဒကို တခုကလေးမှ မယူဘဲ သိမ်းတယ်၊ လယ်သမားတွေကို ဝေတယ်ဆိုတာ တရားသလား၊ ကိုကိုတို့အနေနဲ့ ဒီကိစ္စတွေကို ဘာမှမပြောနိုင်ဘူးလား” </p>
	<p class="block_14">ကိုကိုထွန်းသည် ကုလားထိုင်တွင် ဝင်ထိုင်မိသောအခါ မေမေ၏ မကျေမချမ်းနိုင်သော စကားကို ကြားရလေသည်။ </p>
	<p class="block_14">“ဒါတွေကို ပြောမနေနဲ့ နု၊ ဒါတွေကို ပြောမနေနဲ့၊ နုတို့မြေတွေဆိုတာ ဂျပန်ခေတ်ကစပြီး သီးစားမှန်မှန် ရခဲ့တာမှ မဟုတ်ဘဲ” </p>
	<p class="block_14">ဖေဖေက စိတ်ပျက်ညည်းညူသော လေသံဖြင့် ပြော၏။ </p>
	<p class="block_14">“သီးစားခ ရတာ မရတာ မဆိုင်ပါဘူး ကိုကို၊ ကိုယ့်မြေကိုယ် ပိုင်နေသေးတယ်ဆိုရင် တချိန်မဟုတ် တချိန်မှာ ရနိုင်တာပဲ” </p>
	<p class="block_14">“အခု ဒီလယ်တွေနဲ့ ပတ်သက်လို့ လျော်ကြေးရမှာပဲ မဟုတ်လား၊ အစိုးရ ဆိုတာကတော့ လူများစု စိတ်ကျေနပ်အောင် လုပ်ပေးရမှာပဲ၊ ကိုကို ပြောပြီးပါပြီ နုရယ်၊ နုမှာ လယ်တွေက သီးစားခ မရလို့လည်း ဆင်းရဲသွားတာမှ မဟုတ်တာ” </p>
	<p class="block_14">“ဘာပဲဖြစ်ဖြစ် နုတော့ နုမိဘ လက်ငုတ်လက်ရင်းတွေ ဆုံးရှုံးသွားရတာကို နည်းနည်းမှ မကျေနပ်ဘူး” </p>
	<p class="block_14">“ခက်လိုက်ပါဘိ နုရယ်၊ နုဟာ ကိုကိုပြောတာကို နားမလည်နိုင်ဘဲကိုး၊ ကဲ ဒီတော့ ကိုကိုပြောမယ်၊ အခု နုလယ်တွေ ဆုံးရှုံးရတယ် မဟုတ်လား၊ တကယ်က နု ရန်ကုန်မှာ နေနေရတာပါ၊ လယ်တွေကို ပြန်ကြည့်နိုင်တာလည်း မဟုတ်ဘူး၊ သူပုန်တွေရဲ့အန္တရာယ်ကလည်း ကင်းသေးတာ မဟုတ်ဘူး၊ ဒီတော့ နု ဘာတွယ်တာနေစရာ ရှိသလဲ၊ နုအဖို့ ဝင်ငွေဆိုတာ မဆုံးရှုံးစေရဘူးလို့ ကိုကို ကတိပေးထားပြီ မဟုတ်လား၊ ကဲပါ နုရယ် ဒါတွေပြောမနေပါနဲ့တော့” </p>
	<p class="block_14">မည်သို့ဖြစ်စေ ကိုကိုထွန်း မေမေ့ကို သနားသည်။ မေမေ့အဖို့ လယ်မြေဝေငှရေးနှင့် ပတ်သက်၍ မိမိလယ်များ ဆုံးရှုံးရသည်အတွက် စိတ်ထိခိုက်နေရသည်ဟု ကိုကိုထွန်း နားလည်ရသည်။ </p>
	<p class="block_14">သည်အကြောင်းတွေကို ခပ်စောစောကပင် ကိုကိုထွန်းသည် ကိုအောင်သူနှင့် ဦးဦး ဦးကျော်သာဦးတို့ထံက ကြားခဲ့ရပြီဖြစ်၏။ ထိုကြောင့်လည်း လယ်ထဲသို့ တခါမျှ ရောက်ဖူးခြင်း မရှိသော မေမေသည် လယ်မြေများကို ဆက်လက်ပိုင်ဆိုင်ရန် မသင့်။ မိမိကိုယ်တိုင် ကောက်တပင် မစိုက်၊ ရွှံ့တစက် အစဉ်မခံဘဲလျက် လယ်ပေါ်မှ သီးစားခကိုလည်း မခံစားသင့်ဟု ကိုကိုထွန်း နားလည်ထားပြီးဖြစ်သည်။ </p>
	<p class="block_14">သို့သော် မေမေ တကယ်တမ်း စိတ်ထိခိုက်နေရသည်ကို တွေ့ရသောအခါ သူ စိတ်မကောင်း။ သည်စကားဝိုင်းတွင် မိမိဝင်ရောက်ပြောဆိုခြင်းဖြင့် မေမေ့ကို အတန်အသင့် နှစ်သိမ့်နိုင်မည်လား တွေးမိသေး၏။ တကယ်တမ်း မိမိစကားတွေမှာ မေမေ့ဘက်က ရပ်တည် ကာကွယ်မည် မဟုတ်သည်ကို သိရသောအခါ နှုတ်ဆိတ်နေရသည်က ပို၍သင့်လျော်မည်ဟုလည်း ယူဆပြန်၏။ သည်တော့လည်း လက်ဖက်ရည်စားပွဲမှ မြန်မြန်ထွက်ခွာသွားခြင်းသည်သာလျှင် အသင့်လျော်ဆုံး ဖြစ်မည်ဟု ဆုံးဖြတ်သည်။ </p>
	<p class="block_14">မေမေ့ကိုတော့ ကိုကိုထွန်း သနားသည်။ </p>
	<p class="block_14">ထိုနေ့က နွယ်တို့အိမ်သို့ ရောက်သောအခါ ကိုအောင်သူသည် သူ စတင် ထုတ်ဝေသော ပြည်သူ့အရုဏ်ဦး ဂျာနယ်တစောင်ကို ကိုကိုထွန်းအား လက်ဆောင်အဖြစ် ပေးသည်။ </p>
	<p class="block_14">ဂျာနယ်မှာ စနေတပတ်ခြား ထုတ်ဝေသော ဂျာနယ်ဖြစ်သည်။ </p>
	<p class="block_14">ဂျာနယ်တွင် ပြည်တွင်း၊ ပြည်ပ သတင်းချုပ်၊ နိုင်ငံခြားသတင်း၊ နိုင်ငံတွင်း သတင်းဝေဖန်ချက်၊ လယ်သမားရေးရာ၊ အလုပ်သမားရေးရာ၊ ကျောင်းသားရေးရာနှင့် ယဉ်ကျေးမှု၊ အနုပညာဆိုင်ရာ ဆောင်းပါးများ၊ ဝတ္ထုများနှင့် ကဗျာများ ပါရှိလေသည်။ </p>
	<p class="block_14">သည်ဂျာနယ်တွင် ရဲကျော်စွာရေးသော မြန်မာ့လယ်မြေနှင့် မြန်မာလယ်သမား ဆောင်းပါးကို စိတ်ဝင်စားမိသည်။ ဖတ်ကြည့်မိသည်။ ပြီးလျှင် သဘောမပေါက်သည်တို့ကို ဦးဦး ဦးကျော်သာဦးထံမှာ မေးရ၏။ သည်ဆောင်းပါးကို မေမေ့အား ပေးဖတ်မည် စိတ်ကူးသေးသည်။ လက်တွေ့မှာ မပေးဖြစ်။ </p>
	<p class="block_14">ထိုနေ့က ပေါက်စမနှင့်ပတ်သက်၍ စိတ်နှလုံး ထိခိုက်လှုပ်ရှားရသည်ကို အလိုလို မေ့ပျောက်နိုင်သော်လည်း မေမေ့သုန်မှုန်သောမျက်နှာကို မြင်ရသောအခါ မေမေ့အတွက် စိတ်မကောင်း။ မေမေ့တွင် ဤမျှ ပိုင်ဆိုင်လိုစိတ် ပြင်းထန်နေရခြင်းကိုကား ကိုကိုထွန်း နားမလည်နိုင်။ </p>
	<p class="block_6">◾</p>
	<p class="block_14">ထိုအဖြစ်အပျက်များကို သာမန်အဖြစ်အပျက်များအဖြစ် ကျော်လွှား ဖြတ်သန်းခဲ့ကြပြီး နောက် ရက်သတ္တပတ်အတွင်းမှာပင် ဤအိမ်ကြီးတွင် ကိုကိုထွန်းတို့ မသိနိုင်သော အရေးကိစ္စတခု ဖြစ်ပွားပေါ်ပေါက်လာခဲ့ကြပြန်လေသည်။ </p>
	<p class="block_14">ဒေါ်ကေသီသည် ညနေကျောင်းအား၍ ကျောင်းဝင်းတွင်းမှ ကားဖြင့်ထွက်လာစဉ်ကမူ စာအုပ်တအုပ်တွင် စိတ်ဝင်စားလာခဲ့သည် ဖြစ်သောကြောင့် ခပ်လှမ်းလှမ်း ကျောင်းဝင်းတံခါးဝဆီမှ မိမိကား တူရူသို့ အာရုံစိုက်ကြည့်နေသော လူတယောက်ကို လုံးဝ သတိထားမိခြင်း မရှိပေ။ </p>
	<p class="block_14">မော်တော်ကားသည် ကျောင်းဝင်းတံခါးဝတွင် ရုတ်တရက် အရှိန်သတ် ရပ်သွားသည့်အတွက် ဒရိုင်ဘာဆီသို့ ပထမဆုံး လှမ်းကြည့်သည်။ သူထိုင်နေသော နောက်ဘက်တံခါးပေါက်တွင် တံခါးပေါင်ကို ကိုင်လျက် ရပ်နေသူကို မမြင်သေး။ အမြင်သိစိတ်သည် ထိုလူ့ထံသို့မရောက်မီပင် အသိစိတ်သည် တံခါးဝမှ ထိုလူထံသို့ ရောက်သွားသည်။ </p>
	<p class="block_14">ထိုလူ့ကို မြင်သည်။ ခန္ဓာကိုယ်တခုလုံး သွက်သွက်ခါသွားသကဲ့သို့ ခံစားလိုက်ရ၏။ မျက်လုံးအစုံမှ မီးဟုန်းဟုန်း တောက်သည်ဟုလည်း ထင်လိုက်ရ၏။ ဒေါသစိတ်သည် သွေးကြောအနှံ့ ပျော်ဝင်ကာ တကိုယ်လုံးသို့ ပြန့်ပွားလာခဲ့လေသည်။ </p>
	<p class="block_14">တံခါးပေါင်ကို ကိုင်လျက်ရပ်နေသူကမူ မည်သို့မျှ တုန်လှုပ်ခြင်း မရှိဟန်ဖြင့် ဒေါ်ကေသီကို ငေးစိုက်ကြည့်နေ၏။ </p>
	<p class="block_14">ဒရိုင်ဘာ လှစိန်သည် ခပ်စောစောက သူ့ကားရှေ့မှ ဆီးတား၍ ကားကိုရပ်တန့်စေပြီး ယခုတိုင် ကားကို ရုတ်တရက် မောင်းထွက်မသွားနိုင်အောင် တံခါးပေါင်ကို လက်မောင်းဖြင့် တွယ်ချိတ်မှီကပ်လျက် ရပ်နေသည့် ထိုလူအား နားမလည်နိုင်သောအကြည့်ဖြင့် တချက် လှမ်းကြည့်သည်။ </p>
	<p class="block_14">“ဟေ့ လှစိန် မောင်လေး၊ ကားကို ဘာဖြစ်လို့ ရပ်ပစ်ရတာလဲ” </p>
	<p class="block_14">“မ မ မ မောင်းနဲ့၊ တခါထဲ ကား ကား ကားအောက်ဝင် ဝင် ဝင်ပစ်မယ်” </p>
	<p class="block_14">ထစ်ထစ် အအ ပြောလာသော စကားသံကြောင့် လီဗာကို နင်းအံ့သော လှစိန်၏ ခြေဖဝါးသည် ရွံ့သွား၏။ </p>
	<p class="block_14">“ဒေါ် ဒေါ် ဒေါ်ကေသီ၊ ခင်ဗျား ခင်ဗျား ကျုပ် ကျုပ် ကျုပ်ကို ဆက် ဆက်ပြီး ညှဉ်း ညှဉ်း ညှဉ်းဆဲဖို့ မကောင်း မကောင်းပါဘူး။ ဟို ဟို ဟို သူ့ကို တွေ့ချင်တယ်၊ ကျုပ် ကျုပ် သူ့ကို တွေ့ တွေ့ တွေ့ ဖို့ လွန် လွန် လွန်ခဲ့တဲ့ နှစ်နှစ်က တခါတခါလာတယ်၊ သူ သူ အတွေ့ မခံ မခံဘူး” </p>
	<p class="block_14">“တော်ဟေ့ တော်၊ မင်း နောက်ထပ်ပြီး ဘာမှပြောမနေနဲ့၊ ဖယ်လိုက်စမ်း၊ လှစိန် မောင်းမှာ မောင်းစမ်း”</p>
	<p class="block_14">စကားထစ်အသော ထိုလူသည် မော်တော်ကားတံခါးကို ဆွဲဖွင့်ရန် ကြိုးစားလိုက်၏။ ဒေါ်ကေသီသည် အတွင်းဘက်တံခါးခလုတ်ကို လျင်မြန်စွာ ဆွဲကိုင်လိုက်ပြီး </p>
	<p class="block_14">“မင်း ဒါဘာလုပ်တာလဲ၊ ငါပြောနေတာကို မင်းမကြားဘူးလား၊ ဘာလဲ၊ အပြင်မှာ ကောင်းကောင်းမနေဘဲ ထောင်ထဲကို ပြန်သွားချင်သလား” </p>
	<p class="block_14">ခပ်ထန်ထန် ပြောလိုက်၏။ </p>
	<p class="block_14">ဒရိုင်ဘာ လှစိန်သည် နောက်ဘက်သို့ လှည့်ကြည့်ရင်း အံ့သြနေ၏။ ကားကို ရုတ်တရက် မောင်းသွားလျှင် ဖြစ်နိုင်သည်ကို သူသိ၏။ သို့သော် ကားမောင်းသည်နှင့် ထိုလူ ကားဘီးအောက်သို့ ဇွတ်ဝင်လှဲလိုက်မည်ကို ကြောက်နေ၏။ </p>
	<p class="block_14">“ကျုပ် ကျုပ် ခင်ဗျား ခင်ဗျားကို အနှောင့်အယှက် မပေးပါဘူး၊ သူ့ သူ့ သူ့ကိုသာ တွေ့ပါရစေ” </p>
	<p class="block_14">ထိုလူ၏အသံမှာ ပျော့ပျောင်းလာ၏။ တောင်းပန်တိုးလျှိုးသောလေသံ ဖြစ်လေသည်။ </p>
	<p class="block_14">“ဖယ်စမ်းကွာ၊ ဖယ်စမ်း၊ ငါ အားလုံး စိတ်ချမ်းသာအောင် လုပ်ပေးထားပြီ မဟုတ်လား၊ ကောင်းပြီ၊ မင်းမယားကို တွေ့ချင်ရင် ငါလွှတ်လိုက်မယ်၊ အေး သို့ပေမဲ့ ငါ့အိမ်ဝိုင်းထဲက ထွက်သွားပြီးရင်တော့ ပြန်ဝင်ရလိမ့်မယ် မထင်နဲ့၊ ဒါပဲ” </p>
	<p class="block_14">ထိုလူ၏မျက်နှာသည် ချက်ချင်း ညှိုးကျသွားလေသည်။ တံခါးခလုတ် ကိုင်ထားသော လက်ကို ရုပ်လိုက်သည်။ တံခါးရွက်တွင် မှီထားသော ခန္ဓာကိုယ်ကိုလည်း နောက်သို့ ဆုတ်လိုက်၏။ </p>
	<p class="block_14">အကင်းပါးလှသော ဒရိုင်ဘာသည် လီဗာကိုနင်း၍ ကားကို လျင်မြန်စွာ မောင်းနှင်လေတော့ သည်။ ဒေါ်ကေသီ၏ ဒေါသစိတ်ကို ထိတ်လန့်တုန်လှုပ်ခြင်းက လွှမ်းလာ၏။ </p>
	<p class="block_14">မော်တော်ကားသည် တရိပ်ရိပ်ပြေးလျက် ထွက်ခွာလာခဲ့သလို လွန်ခဲ့သောအချိန်များက ဖြစ်ရပ်တို့သည်လည်း သူ၏စိတ်အာရုံသို့ ဖျတ်ခနဲ ဖျတ်ခနဲ ဝင်ရောက် လာကြပြန်လေသည်။</p>
	<p class="block_6">◾</p>
	<p class="block_14">စင်စစ် ဒေါ်ကေသီသည် ထိုလူနှင့်ပတ်သက်၍ မည်သည်ကိုမျှ ပြန်လည် အောက်မေ့ သတိရခြင်း မပြုလိုပေ။ ဖြစ်နိုင်မည်ဆိုလျှင် ထိုလူ ဆက်စပ်အကျုံးဝင်နေသော အဖြစ်အပျက်များကို သာမန် ထမင်းစားရေသောက် အဖြစ်အပျက်မျိုးအဖြစ် ကျော်လွန်လာခဲ့ချင်သည်။ မေ့ဖျောက်ထားပစ်လိုက်ချင်သည်။ တကယ်ဆိုလျှင် ထိုအလုံးစုံသော အဖြစ်အပျက်များသည် လွန်မြောက်ပြီးဆုံးခဲ့ကြပြီလည်း ဖြစ်ပေသည်။ </p>
	<p class="block_14">တခုပြောစရာကား ရှိပါသည်။ ဒေါ်ကေသီသည် စံမြင့်ကို အမှန်တကယ် သနားခဲ့သည်။ </p>
	<p class="block_14">စံမြင့်သည် ရိုးသားသည်။ ဖြောင့်မတ်သည်။ သစ္စာရှိသည်။ သို့သော် ဒင်းမှာ မဟုတ်လျှင် မခံလိုသောစိတ်ဓာတ်အပြည့်ရှိသည်။ </p>
	<p class="block_14">ရိုးသည်။ ဖြောင့်သည်။ သစ္စာရှိသည်ကို ဒေါ်ကေသီ နှစ်သက်နိုင်သော်လည်း မဟုတ်မခံ စိတ်ဓာတ် မွေးသည်ကိုကား ဒေါ်ကေသီ လက်မခံနိုင်၊ မနှစ်သက်နိုင်။ </p>
	<p class="block_14">မည်သို့ဖြစ်စေ၊ စံမြင့်ကိုကား ဒေါ်ကေသီ အကြွင်းမဲ့ ယုံကြည်ခဲ့လေသည်။ သူသည် မိမိ၏ ရာသက်ပန်အိမ်စေ ကျွန်တယောက် ဖြစ်လာနိုင်ရမည်ဟုလည်း ဒေါ်ကေသီ မှတ်ယူထား၏။ </p>
	<p class="block_14">ထိုကြောင့်ပင် စံမြင့်ကို ဒရိုင်ဘာ၊ သူ့မယား လှမင်းကို ထမင်းချက်ထားကာ သမီးပေါက်စမနှင့်အတူ ကျွေးမွေးပြုစုခဲ့သည်။ </p>
	<p class="block_14">ဒေါ်ကေသီ သွားလေရာသို့ စံမြင့် ကားမောင်းပို့ခဲ့ရသည်။ ထိုစဉ်က စံမြင့်မှာ ကားမောင်းရုံသာ မဟုတ်၊ ဒေါ်ကေသီ၏ အိမ်တွင်းအိမ်ပြင် အရေးကိစ္စများကိုလည်း တတ်နိုင်သမျှ ကူညီဆောင်ရွက်ပေးရ၏။ ထို့ကြောင့် စံမြင့်သည် ဒေါ်ကေသီ၏ လူယုံလက်စွဲလည်း ဖြစ်ခဲ့ရလေသည်။ ထိုအခါ စံမြင့်သည် ဒေါ်ကေသီ၏ အတွင်းရေး ကိစ္စအလုံးစုံကို သိခွင့်ရလာသည်။ </p>
	<p class="block_14">ထိုအချိန်ကား စစ်ကြီးပြီးစ အချိန်ဖြစ်သည်။ ရန်ကုန်တမြို့လုံးတွင် အင်္ဂလိပ်စစ်တပ်၊ အမေရိကန်စစ်တပ်၊ ကပ္ပလီစစ်တပ်များ မွှေနှောက်ခြယ်လှယ်နေကြသော အချိန်မျိုးလည်းဖြစ်သည်။ </p>
	<p class="block_14">ထိုအခြေအနေမျိုး၌ ဒေါ်ကေသီကဲ့သို့ ခေတ်ပညာတတ်၊ အနောက်တိုင်းသူ စိတ်ထားမျိုး မွေးမြူလိုသော အမျိုးသမီးကြီးတယောက်သည် အမေရိကန် စစ်ဗိုလ်ကြီးများ၊ အင်္ဂလိပ်စစ်ဗိုလ်ကြီး များနှင့် အကျွမ်းတဝင် ဖြစ်ရသည်မှာ ထူးခြားဆန်းကြယ်လှသည် မဟုတ်ပေ။ </p>
	<p class="block_14">သို့ပါလျက် စံမြင့်စိတ်က ဒေါ်ကေသီ၏အိမ်သို့ အမေရိကန် အင်္ဂလိပ် စသော တိုင်းခြားသား စစ်ဗိုလ်ကြီးများ ဝင်ထွက်သွားလာနေခြင်းကို လည်းကောင်း၊ ဒေါ်ကေသီကိုယ်တိုင် ထိုလူများ နေထိုင်သော အိမ်များသို့ သွားရောက်လည်ပတ်ခြင်းကိုလည်းကောင်း သဘောကျ နှစ်သက်ခြင်း မဖြစ်ခဲ့ပေ။ </p>
	<p class="block_14">ဒေါ်ကေသီအဖို့တော့လည်း မိမိ၏ဆက်ဆံရေးနှင့် ပတ်သက်၍ မည်သူ တဦးတယောက်ကမျှ မနှစ်သက်၊ မလိုလားသော သွင်ပြင်မျိုးကို အထင်အရှား ပြလာခဲ့ကြသည် မဟုတ်ပါဘဲလျက် မိမိ၏ ဒရိုင်ဘာလုပ်သူက နှာခေါင်းရှုံ့ခြင်းမျိုးကို တစိုးတစိကလေးမျှ အရေးမထားချင်။ </p>
	<p class="block_14">သို့ဖြင့် တညနေတွင် ခါတိုင်းတစေလို ရောက်လာမြဲဖြစ်သော ဗိုလ်မှူးစမစ်သည် မြောက်မြားစွာသော ရာရှင်ပစ္စည်းများကို သယ်ပိုးယူဆောင်၍ ရောက်လာခဲ့လေသည်။ စမစ်၏ ကားပေါ်တွင် ပါလာသော စားသောက်ဖွယ် ဘူးများ၊ ကတ်ပုံးများ၊ သေရည်ပုလင်းများကို စံမြင့်ကိုယ်တိုင် သယ်ပိုးပေးခဲ့သေး၏။ </p>
	<p class="block_14">ဒေါ်ကေသီသည် အိမ်မှာပင် စမစ်နှင့် ခဏတဖြုတ် စကားပြောသည်။ ပြီးလျှင် စမစ်က အပြင်လိုက်ဖို့ခေါ်သည်။ ဒါမျိုးကိုတော့ ဒေါ်ကေသီ ငြင်းပယ်ရမည်ဟု နားလည်ပြီးဖြစ်သည်။ သူ့လိုလူမျိုးက သွားရောက်လည်ပတ်ခြင်း၊ သူ့ထံသို့ လာရောက်လည်ပတ်ခြင်းကို ဒေါ်ကေသီ စိတ်မလေးခဲ့။ သို့ပေမဲ့ အပြင်သို့ နှစ်ကိုယ်တွဲ ထွက်ရမည်ကိုကား ဝန်လေးသည်။ </p>
	<p class="block_14">ထို့ကြောင့် အိမ်မှာပင် ခါတိုင်းလို ညစာစားဖြစ်ကြသည်။ သောက်သည်။ ယစ်မူးသည်။ စမစ်က ကလိုသည် ဆိုသောကြောင့် တွဲဖက်ပြီး ကသည်။ သည်အခါ အသက် ၄ဝ စွန်းခဲ့ပြီ ဖြစ်သော်လည်း စိတ်က ၂ဝ ဝန်းကျင်၊ ၂ဝ အောက်နားတဝိုက်မှာလို နုပျိုသည်။ လတ်ဆတ်သည်။ ထက်သန်သည်။ သည်တော့ ဘာကိုမျှမမြင်။ သည်အဖြစ်မျိုးမှာလည်း ဆန်းသည်ဟု မထင်။ လွန်ခဲ့သောညများကလည်း စမစ်သည် ဤအိမ်တွင် မကြာမကြာ မိုးသောက်ခဲ့ဖူးပြီ ဖြစ်သည်။ </p>
	<p class="block_14">အားလုံးကို မေ့လျော့ထားနိုင်သည်။ </p>
	<p class="block_14">စိတ်အာရုံက အထင်ကြီးခြင်း၊ ဂုဏ်ယူလိုခြင်းသည် ကြည်နူးခြင်း၊ လိုက်လျော ပေါင်းဖက်ရန် ဝန်မလေးခြင်းကို ခေါ်ယူလာ၏။ လိုက်လျောပေါင်းဖက်ခြင်းဖြင့် အကျွမ်းတဝင် ဖြစ်သောအခါ သူတို့ဓလေ့ထုံးစံမှအပ မည်သည့် ဓလေ့ထုံးစံမျိုးကိုမျှ လိုက်နာကျင့်သုံးအပ်သည်ဟု မအောက်မေ့တော့။ ထိုအခါ သေရည်ဖြင့် ယစ်မူးရခြင်းသည် စည်းစိမ်တပါးဟု ယူဆသည်။ ထို့ထက်ပင်လျှင် ယစ်မူးနိုင်စွမ်းသော၊ မိန်းမောနိုင်စွမ်းသော၊ သာယာနိုင်စွမ်းသော စည်းစိမ်မျိုးကို ရှာဖွေပြန်၏။ တွေ့၏။ ထိုအခါ အလုံးစုံကို မေ့သည်။ ဂုဏ်သိန်သည်လည်း အမှောင်ထဲမှာ ပျောက်၏။ အရှက်အကြောက်တရားသည်လည်း လေထဲမှာ လွင့်ပါသွား၏။ </p>
	<p class="block_14">အိပ်မက်တခုလိုပင်။ </p>
	<p class="block_14">ထိုအိပ်မက်တွင် ဖျတ်ခနဲလင်းသောမီး၊ လွင့်စဉ်လက်ပလာသော အရောင်များ၊ အရှိန်ပြင်းစွာ ဟပ်လာသော အပူရှိန်။ </p>
	<p class="block_14">ထိုအခါ မျက်လုံးအစုံသည် ပြာသွား၏။ အာရုံကြောများ ထောင်းထောင်း ပြတ်သည်။ </p>
	<p class="block_14">အိပ်ရာပေါ်မှ ပြေးထသွားသော စမစ်၏ခန္ဓာကိုယ်ကြီး လဲကျသွားဟန်၊ သွေးများ စီးလာဟန်၊ ခုတင်ဘေးတွင် သွေးစွန်းသော ဓားလွတ်ကိုကိုင်လျက် ဒေါသတောက်သောမျက်လုံးဖြင့် မိမိအား စားယောင်၊ ဝါးယောင်ကြည့်နေသော စံမြင့်၊ ထိုအလုံးစုံသည် ရောထွေးဝိုးဝါးနေ၏။ </p>
	<p class="block_14">အံ့သြသည်။ ရှက်သည်။ တုန်လှုပ်သည်။ ဒေါသဖြစ်သည်။ ကြောက်သည်။ ထိုအလုံးစုံတို့ကို တပြိုင်နက်တည်း ခံစားရသည်။ </p>
	<p class="block_14">သတိရလာသောအချိန်မှာ ပထမ စံမြင့်ကို ဒေါပွသည်။ </p>
	<p class="block_14">“ကျုပ် ကျုပ် ကျုပ်မခံနိုင်ဘူး၊ ခင်ဗျား ခင်ဗျား မရှက်ပေမဲ့ ကျုပ် ကျုပ် ကျုပ် ရှက်တယ်” </p>
	<p class="block_14">ဆိုသော သူ့ထစ်အအစကားတွေက နားထဲသို့ သံပူရည်လောင်းနေသည်ဟု ဒေါ်ကေသီ ထင်ရ၏။ </p>
	<p class="block_14">တဖြည်းဖြည်းနှင့် သိက္ခာ၊ ဂုဏ်အရှိန်အဝါ ဆိုတာတွေကို ဒေါ်ကေသီ သတိရ ရ၏။ သည်တော့ အဖြစ်မှန်ကို ဖုံးကွယ်ဖို့ ကြိုးစားရသည်။ </p>
	<p class="block_14">စမစ်၏ ဒဏ်ရာသည် သေလောက်သောဒဏ်ရာဖြစ်သည်၊ စံမြင့်လည်း လူသတ်မှု ကျူးလွန်ရာ ရောက်သည်ဆိုလျှင်ကား စံမြင့်ကို ကြိုးစင်တင်ပေးလိုက်သည်နှင့် အလုံးစုံသော အကြောင်းချင်းတများမှာ အလိုအလျောက် ပြည်ဖုံးကားချပြီး ဖြစ်ပေမည်။ ယခုမူ ဤသို့မဟုတ်ပေ။ စမစ်၏ဒဏ်ရာမှာ စိုးရိမ်ရလောက်သောဒဏ်ရာ မဟုတ်ပေ။ </p>
	<p class="block_14">မည်သို့ဖြစ်စေ စံမြင့်အပေါ်မှာချည်း အပြစ်ကို ပုံချရပေမည်။ အသက် သေဆုံးခြင်း မရှိသေးသော စမစ်နှင့်လည်း ကျေနပ် နားလည်မှုရအောင် လုပ်ရသည်။ ပထမတွင် စမစ်ရော စံမြင့်ကပါ ကျေနပ်လိုသည် မဟုတ်ကြပေ။ </p>
	<p class="block_14">သည်အခါ စမစ်ဘက်က ရပ်ရသည်။ </p>
	<p class="block_14">မိတ်ဆွေဖြစ် လာရောက်လည်ပတ်သော စမစ်ကို အိမ်မှ ဒရိုင်ဘာက ဓားနှင့်ခုတ်သော အမှုအဖြစ် စံမြင့်ကို ဖမ်းစေရသည်။ စံမြင့်စကားတွေကို အရာမရောက်အောင်လည်း ကြံရဖန်ရသည်။ စံမြင့် ထောင်သက်များများ ကျလေအောင်လည်း လုပ်ရသေးသည်။ </p>
	<p class="block_14">စိတ်မှာက မကောင်း။ </p>
	<p class="block_14">သို့ဖြင့် စံမြင့် ထောင်ကျရသည်။ </p>
	<p class="block_14">သည်အခါ လှမင်းနှင့် ပေါက်စမ သားအမိကို အိမ်မှာ ဆက်ထားရသည်။ သူတို့ သားအမိကိုကား သံယောဇဉ် မပြတ်နိုင်သေး။ စံမြင့်ဆိုသည်မှာလည်း နှစ်ကာလကြာမြင့်စွာ ထောင်မှာနေပြီးမှ ပြန်လာရပေလိမ့်မည်။ ထိုအခါ သူ့ပြောစကားတို့ကို မည်သူကမျှ ယုံကြည်ခြင်း ရှိကြတော့မည် မဟုတ်ဟု ဒေါ်ကေသီ ယူဆထားခဲ့ရစေကာမူ ဒေါ်ကေသီစိတ်သည် စံမြင့်နှင့် ပတ်သက်၍ တထစ်ချ မှတ်ယူ ဆိတ်ငြိမ်ခဲ့ရသည်ဟူ၍ကား မရှိပေ။ </p>
	<p class="block_14">စံမြင့် ယခုလို တိုတောင်းသောအချိန်ကာလအတွင်း လွတ်လာလိမ့်မည်ဟူ၍လည်း ဒေါ်ကေသီ မထင်မှတ်ခဲ့ပေ။ မည်သို့ဖြစ်စေ ဤသို့သော လူဆိုး၊ လူမိုက်၊ လူယုတ်မာတဦး ထောင်မှ ပြန်လည် လွတ်မြောက်လာခဲ့စေကာမူ ပြန်လည် ပေါင်းသင်းနေထိုင်ခြင်း မပြုရဟူသော အမိန့်အာဏာစကားမျိုးကို ဒေါ်ကေသီသည် လှမင်းအတွက် ပြဋ္ဌာန်းထားခဲ့၏။ </p>
	<p class="block_14">လွန်ခဲ့သော နှစ်နှစ်ကျော်ကျော် လွတ်လပ်ရေး မရမီကလေးမှာပင် စံမြင့် ထောင်မှ ထွက်ပြေး လွတ်မြောက်သွားသည် ဆိုသောသတင်းကို ကြားခဲ့ရသည်။ </p>
	<p class="block_14">“ဒါပဲ၊ ညည်းလင်ဟာ အခု ဝရမ်းပြေးဖြစ်သွားပြီ၊ ဒီတော့ ညည်း သူ့ကို ဘာမှ နောက်ထပ်ပြီး တွေ့စရာမလိုဘူး၊ ညည်းနဲ့ ညည်းသမီးရှေ့ရေးကို မမကြီး တာဝန်ယူတယ်။ အင်း ညည်းလင်ဟာ ဘာပဲဖြစ်ဖြစ် ညည်းဆီကို တနေ့နေ့မှာ လာလိမ့်မယ်၊ အဲဒါ ညည်းလက်ခံတွေ့တယ်ဆိုရင် ညည်းပါ ထောင်ကျမှာပဲ၊ ဒီတော့ ညည်းသမီးမျက်နှာကို ညည်းထောက်ထားရမယ်။ နားလည်ရဲ့လား လှမင်း။ မမကြီး မပြောမရှိနဲ့၊ မမကြီးအိမ်မှာ ရှုပ်ရှုပ်ယှက်ယှက် ကြားရပြီဆိုရင် ညည်းတို့အားလုံး ဒုက္ခရောက်ပြီသာမှတ်၊ နားလည်ရဲ့လား” </p>
	<p class="block_14">ဟူသော စကားဖြင့် ခြိမ်းခြောက်ထားခဲ့ရသည်။ </p>
	<p class="block_14">သည်တော့လည်း ကြောက်သည်။ နာခံရသည် ဆိုခြင်းမှအပ ဘာကိုမျှ သိနားလည်ခြင်း မရှိသော လှမင်းအဖို့ စိတ်မှာသာ ကျိတ်၍ ပူခဲ့ရပေသည်။ </p>
	<p class="block_6">◾</p>
	<p class="block_14">သို့သော် ဒေါ်ကေသီ စိတ်မဖြောင့်။ ‘ယခုပင် စံမြင့်က သူလွန်ခဲ့သောနှစ်နှစ်က တကြိမ် လှမင်းကို တွေ့ရန် ကြိုးစားသည်၊ မတွေ့ဘူးဟု ဆို၏၊ ဒါကို ဖြစ်နိုင်မည်လို့မထင်၊ သည်လိုဆို သင်းတို့ချင်း တွေ့ကြမည်။ တွေ့လျှင် ဟိုအကောင်က ဘာတွေပြောမည်နည်း၊ တနေ့သည် စကားတွေ ပွရောင်းလာလျှင်’ ဒေါ်ကေသီ ဆက်၍ မတွေးချင်။ </p>
	<p class="block_14">မော်တော်ကားသည် အိမ်ဆင်ဝင်အောက်သို့ ထိုး၍ရပ်လိုက်သည်။ ဒေါ်ကေသီသည် ရစ်ပတ်နှောင်ဖွဲ့ထားသော အတွေးစမှ ရုန်းထွက် မရနိုင်သေးပေ။ ထိုအခါ ဒေါသဖြစ်သည်။ </p>
	<p class="block_14">ကားတံခါးကို ဒေါသနှင့် ဖွင့်သည်။ ဆောင့်ပြီးပိတ်သည်။ အိမ်ထဲ ဝင်လာသော ခြေလှမ်းတွေ ကြမ်းပြင်မှာ နင်းခဲ့ရသည်ဟုမထင်။ မျက်လုံးကလည်း ဘာကိုမျှမမြင်။ မီးဖိုတွင်း ရောက်ခါမှ လှမင်းကို မြင်သည်။ </p>
	<p class="block_14">လှမင်းသည် ရဲရဲနီသော မျက်နှာဖြင့် ဒေါသတကြီး ဖြစ်လာသည့် ဒေါ်ကေသီကို တွေ့ရသည်နှင့် တုန်လှုပ်သည်။ </p>
	<p class="block_14">“ညည်း ငါ့အခန်းကို လာခဲ့စမ်း” </p>
	<p class="block_14">အသံက တုန်သည်။ </p>
	<p class="block_14">ခန္ဓာကိုယ်သည် ဒယိမ်းဒယိုင် ဖြစ်နေဟန်ရှိ၏။ </p>
	<p class="block_14">လှမင်းသည် ဘာကိုမျှ စဉ်းစားမနေနိုင်။ ဒေါ်ကေသီနောက်က ကပ်၍လိုက်ခဲ့ရသည်။ ဘာတွေဖြစ်နေသည်ဟု မသိ။ </p>
	<p class="block_14">ဧည့်ခန်းတွင် ကစားနေသော မောင်နှမနှစ်ယောက်နှင့် ကုလားထိုင်တွင် ထိုင်နေသော ဒေါ်နုနုခင်တို့သည် ဒေါ်ကေသီ ဒေါသဖြစ်လာသည်ဟုသာ သိ၏။ သည့်ထက်ပို၍ ဘာမျှမသိ။ စိတ်လည်း မဝင်စားမိ။ </p>
	<p class="block_14">ဒေါ်ကေသီသည် အပေါ်ထပ်ခေါင်းရင်းစွန်းရှိ မိမိအခန်းတွင်းသို့ မိမိရော လှမင်းပါ ရောက်သည်နှင့် </p>
	<p class="block_14">“တံခါးကို ပိတ်လိုက်စမ်း” </p>
	<p class="block_14">ဟု အော်ဟစ်ပြီး အမိန့်ပေးလိုက်သည်။ </p>
	<p class="block_14">လှမင်းသည် တံခါးကို တုန်တုန်ယင်ယင် ပိတ်လိုက်၏။ </p>
	<p class="block_14">ဒေါ်ကေသီသည် မိမိ၏ စိတ်ရော ခန္ဓာကိုယ်ပါ ရပ်တည်ခြင်းငှာ မစွမ်းသာအောင် ဒေါသဖြစ်နေ၏။ ဒေါ်လှမင်းသည် ထိတ်လန့်သော မျက်လုံးစုံဖြင့် ဒေါ်ကေသီအား ခပ်တွေတွေ ကြည့်ရင်း ပြောလာမည့် စကားကို နားစွင့်နေ၏။ </p>
	<p class="block_14">“ညည်းတို့သားအမိ ငါ့အိမ်မှာနေဖို့ စိတ်ကူးသေးသလား” </p>
	<p class="block_14">ထိုစကားကို လှမင်း နားမလည်။ </p>
	<p class="block_14">“ဟေ့ ငါမေးနေတာ မကြားဘူးလား” </p>
	<p class="block_14">လှမင်းသည် နှုတ်တုံ့ပြန်ရန် စကားစရှာမရ။ </p>
	<p class="block_14">ဒေါ်ကေသီသည် အခန်းတွင်း၌ ခေါက်တုံ့ခေါက်ပြန် လျှောက်နေ၏။ </p>
	<p class="block_14">“ကျွန်မတို့ ဘာဖြစ်လို့လဲ မမကြီး” </p>
	<p class="block_14">လှမင်း၏အသံသည် တုန်ယင်ချည့်နဲ့နေ၏။ </p>
	<p class="block_14">“ဘာဖြစ်ရမလဲ၊ ညည်းလင် ဒီကိုလာတယ်မဟုတ်လား။ ပြောစမ်း” </p>
	<p class="block_14">လှမင်းသည် ထိတ်ထိတ်ပျာပျာ ဖြစ်သွား၏။ နှုတ်မှာလည်း အာစေးထည့်ခြင်း ခံရသလို ဖြစ်သွား၏။ </p>
	<p class="block_14">“မေးနေတာကို ပြောလေ” </p>
	<p class="block_14">“ဟုတ်၊ ဟုတ်၊ ဟုတ်ပါတယ်” </p>
	<p class="block_14">“ဘာရယ်၊ ဘာရယ်၊ ညည်းက ညည်းလင်ကို တွေ့ပြီးပြီပေါ့လေ” </p>
	<p class="block_14">ဒေါ်ကေသီ ထန်လိုက်တိုင်းပင် လှမင်းမှာ မည်သို့ ပြန်ကြားပြောရမည် မသိလောက်အောင် ကယောင်ချောက်ချား ဖြစ်ရ၏။ သို့သော် ဒေါ်ကေသီ၏အမေးကို ရုတ်တရက် မဖြေလျှင်လည်း ဒေါ်ကေသီ ထပ်ဆင့် အော်လာမည်ကို လှမင်း စိုးရိမ်လေသည်။ </p>
	<p class="block_14">“ဒါပေမဲ့ ကျွန်မ သူနဲ့ မတွေ့ပါဘူး” </p>
	<p class="block_14">လှမင်း၏အသံသည် တုန်ယင်နေဆဲဖြစ်၏။ </p>
	<p class="block_14">“ဘယ်လိုရယ်၊ ညည်း သူ့ကိုမတွေ့ဘူး ဟုတ်လား၊ ဒါဟာ ဖြစ်နိုင်ပါ့မလားအေ” </p>
	<p class="block_14">“ဟုတ်ပါတယ် မမကြီးရယ်၊ မမကြီး ဘုရားပေးပေး ကျမ်းပေးပေးပါရှင်၊ ကျွန်မ သူ့ကို မတွေ့ပါဘူး” </p>
	<p class="block_14">ဒေါ်ကေသီသည် လှမင်းကို စူးစိုက်ကြည့်လိုက်၏။ လှမင်းမှာ ဒေါ်ကေသီ၏ မျက်လုံး စူးစိုက်ခြင်းကို မျက်လုံးချင်းဆုံ၍ အကြာအရှည် ရင်ဆိုင်ဝံ့သည် မဟုတ်ပေ။ စကားကို အဆုံးသတ်ရင်း မျက်လွှာကို ချပစ်လိုက်သည်။ </p>
	<p class="block_14">ဒေါ်ကေသီသည် လှမင်း၏စကားကို ယုံကြည်စပြုလာ၏။ စိတ်မှာ အနည်းငယ် သက်သာမှု ရသည်။ ဒေါသစိတ်ကိုလည်း အနည်းငယ် လျှော့ဖြေသည်။ </p>
	<p class="block_14">“ညည်း တကယ်ပဲ သူ့ကို မတွေ့ဘူးလား” </p>
	<p class="block_14">“မတွေ့ပါဘူး မမကြီးရယ်” </p>
	<p class="block_14">“ညည်း သူ့ကိုရော မတွေ့ချင်ဘူးလား” </p>
	<p class="block_14">သွေးတိုးစမ်း မေးခွန်း မေးလိုက်သည်။ လှမင်း နှုတ်တုံ့မပြန်။ </p>
	<p class="block_14">“ညည်း ညည်းလင်ကို တွေ့ ချင်တယ် မဟုတ်လား” </p>
	<p class="block_14">အတန်ကြာ တိတ်ဆိတ်သွားပြန်၏။ </p>
	<p class="block_14">“ဒါပေမဲ့” </p>
	<p class="block_14">“ဒါပေမဲ့ ဘာဖြစ်သလဲ” </p>
	<p class="block_14">“သူက ဝရမ်းပြေးဖြစ်နေတယ်မဟုတ်လား မမကြီးရယ်” </p>
	<p class="block_14">“အေး ဟုတ်တယ်၊ ညည်းလင်က ဝရမ်းပြေး၊ ထောင်ပြေးပဲ၊ ညည်းတွေ့တာနဲ့ အားလုံး ဒုက္ခရောက်နိုင်တယ်၊ နားလည်ရဲ့လား၊ ဒါထက် နေစမ်းပါဦး အရင်တခါက ညည်းလင် ညည်းဆီကို လာတာ ညည်း ဘယ်လိုလုပ်ပြီး သိသလဲ” </p>
	<p class="block_14">လှမင်းမှာ အဖြေပေးဖို့ ဝန်လေးနေပြီဖြစ်သည်။ </p>
	<p class="block_14">“မေးတာကိုပြောလေ” </p>
	<p class="block_14">“ကိုထွန်း ကိုထွန်း” </p>
	<p class="block_14">“ဘာ” </p>
	<p class="block_14">ဒေါ်ကေသီ၏အသံသည် အံ့သြထိတ်လန့်ခြင်းဖြင့် ရုတ်ခြည်း ပေါ်ထွက်လာပြန်သည်။ အတွေးအာရုံများသည် ဖရိုဖရဲဖြစ်သွားကြပြန်သည်ဟု ဒေါ်ကေသီ နားလည်လိုက်ရ၏။ </p>
	<p class="block_14">မိမိနှင့် စံမြင့်တို့ တွေ့ခဲ့သည်ကို ပြောသင့် မပြောသင့် ဆုံးဖြတ်မလာခဲ့သော်လည်း ယခုမူ ပြောဖို့ မလိုအပ်ဘူး ဆုံးဖြတ်သည်။ ဦးနှောက်တွင်းသို့ ကိုထွန်း ဝင်ရောက်လာခြင်းကို မကျေနပ်။ ထိုကလေးကို ခေါ်ယူစစ်မေးချင်သည်။ သည်လိုနှင့် တစတစ ပွထကုန်မည်ကိုလည်း စိုးရိမ်သည်။ </p>
	<p class="block_14">အခန်းကလေးမှာ အတန်ကြာ တိတ်ဆိတ်နေပြန်သည်။ </p>
	<p class="block_14">“အေး ဒါပဲ၊ ညည်းလင်နဲ့ ညည်း ဆက်ဆက်စပ်စပ် သတင်းကြားရရင်တော့ ညည်းတို့သားအမိ ဒီအိမ်က ခေါင်းနဲ့ဆင်းရပြီသာ မှတ်ထား၊ နားလည်ရဲ့လား၊ သွားတော့” </p>
	<p class="block_14">လှမင်းသည် ဘာမျှဆက်လက်ပြောဆိုရန် နှုတ်မဝံ့။ တုန်လှုပ် ထိတ်လန့်ခြင်းဖြင့် အခန်းတွင်းမှ ခေါင်းငုံ့ထွက်ခွာခဲ့ရလေသည်။ </p>
	<p class="block_14">ဒေါ်ကေသီသည် သူ၏ခန္ဓာကိုယ်ကို အိပ်ရာပေါ်သို့ ပစ်လှဲချလိုက်သည်။ စံမြင့်ကို မျက်စိအာရုံမှာ မြင်လာသည်။ </p>
	<p class="block_14">သင်း ထောင်မှ လွတ်မြောက် ထွက်ပြေးသွားသည့်သတင်းကို ကြားရစဉ်က စိတ်ဓာတ် ချောက်ချားရသည်မျိုးကို ခံစားရပြန်လေပြီ။ ‘ဘာဂရုစိုက်စရာရှိသလဲ’ စိတ်ထားကိုလည်း မွေးကြည့်၏။ ‘သင်း ငါ့ကိုများ နှောင့်ယှက်လေမလား’ စိုးရိမ်စိတ်က ဝင်လာပြန်သည်။ စောစောပိုင်း သူ့ကို တွေ့ရစဉ်က ရဲလက်သို့ တခါတည်း မအပ်လိုက်မိသည်ကိုလည်း နောင်တဖြစ်သည်။ </p>
	<p class="block_14">အတွေးစိတ်ကူးအလုံးစုံသည် လေပွေလှည့်သည်လို ချာချာလည် မွှေ့ယမ်းနေ၏။ </p>
	<p class="block_14">မောသည်။ ပင်ပန်းသည်။ တုန်လှုပ်သည်။ </p>
	<p class="block_14">အခန်းဝသို့ နုငယ်ငယ် ရောက်လာသည်ကို သတိမထားမိ။ ငယ်ငယ်က ဦးကျော်သာဦး ရောက်နေသည်ဟူသော သတင်းကို ပြောလာ၏။ </p>
	<p class="block_14">ထိုအခါ ထိတ်လန့်တုန်လှုပ်ရပြန်သည်။ တခါဖူးမျှ ထိတ်လန့်တုန်လှုပ်ခြင်း မဖြစ်ရသူတဦး၏ အမည်ကို ကြားရုံမျှဖြင့် ထိတ်လန့်တုန်လှုပ်ရသည် ဆိုသောအခါ ဒေါ်ကေသီသည် ‘ငါ လူတိုင်းကို ကြောက်နေရပြီလား’ ဟု ဝမ်းနည်းအားငယ်ခြင်း ဖြစ်ရ၏။ </p>
	<p class="block_14">အင်အားကုန်ခန်းလာသည်။ ချည့်နဲ့ တုန်ယင်လာသည်။ </p>
	<p class="block_14">သို့သော် အံ့ကို တင်းတင်းကြိတ်ထားသည်။ အိပ်ရာမှထပြီး ကုလားထိုင်မှာထိုင်ရင်း စီးကရက်ကို မီးညှိကာ အားရပါးရ ဖွာရှိုက်လိုက်သည်။ </p>
	<p class="block_14">“ဘာကိုမျှ ကြောက်စရာမလိုပါဘူး” စိတ်ကိုတင်းရင်း မျက်နှာကို မဲ့ထားလိုက်၏။ </p>
	<p class="block_6" id="calibre_link-85">◾</p>
</div>

<div class="calibre" id="calibre_link-20">
<h1 class="block_12" id="calibre_link-86">| ၁၆ |</h1>
	<p class="block_13">&nbsp;</p>
	<p class="block_14">ခပ်စောစောက မီးရောင်စုံတို့ဖြင့် ထွန်းလင်းတောက်ပလျက် တောက်ပဝင်းလက် ပြိုးပြက် ရွှန်းစိုသော ဝတ်စားတန်ဆာတို့ကို ဆင်ယင်ကာ လှိုက်လှဲသောအပြုံး၊ ကွယ်ရာ၌ ဖုံးကွယ် ရှုံ့မဲ့သော်လည်း ရှေ့မှာ ဟန်ဆောင် ပြုံးရယ်ခြင်း၊ ဟန်လုပ် လေ့ကျင့်ထားခြင်းဖြစ်သည့် အမူအရာ၊ ခင်မင်ရင်းနှီးခြင်း တကယ်တမ်း မချစ်စေကာမူ အောင့်ကာနမ်းရန် ဝန်မလေးခြင်း စသော အမျိုးမျိုးဟန်ပန် သဏ္ဌာန်တို့ဖြင့် ချိုသော ပြုံးသောလွင်သော ပျူငှာရွှန်းမြသော စကားကို ဆိုလာကြသည့် ဧည့်ပရိသတ်များစွာတို့ဖြင့် ပြည့်နှက်လျက် </p>
	<p class="block_14">အချို အချဉ် အငန် အစပ် အဆိမ့် အအီ စသော ရသာပွဲတို့ဖြင့်လည်းကောင်း၊ ခါးသက်မူးယစ်စေနိုင်ခြင်း၊ ချိုမြမူးယစ်စေနိုင်ခြင်း၊ ချဉ်စူးမူးယစ်စေနိုင်ခြင်း၊ ပူရှိန်း မူးယစ်စေနိုင်ခြင်း ဖြစ်စေသော သေရည်ခွက်တို့ဖြင့်လည်းကောင်း ဧည့်ခံလျက် </p>
	<p class="block_14">သောသောညံသော အသံတို့ဖြင့်လည်း ဖုံးလွှမ်းလျက် </p>
	<p class="block_14">ငြိမ့်ညောင်းသာယာသော ချိုကြည်လွင်မြသော တေးဂီတတို့ဖြင့် ဘဝင်နှလုံးကို ရွှင်ပြုံး ကြည်နူးစေရန် ဖန်တီးကျင်းပအပ်သော ဧည့်ခံပွဲကြီးသည် ပြီးဆုံးခြင်းသို့ တိုင်လေပြီ။ </p>
	<p class="block_14">ယခုအခါ တေးသံစုံသည်လည်း ဆိတ်လေပြီ။ လူသံသူသံတို့လည်း ကွယ်လေပြီ။ ပြိုးပြက်တောက်ပသော အဆင်တန်ဆာတို့သည် ပျောက်ကြပြီ။ ဝင်းလက်ထိန်လင်းသော မီးရောင်စုံတို့သည်လည်း မှိတ်လေပြီ။ </p>
	<p class="block_14">လမင်းသည် ထိန်ထိန်လင်းမြဲဖြစ်၏။ </p>
	<p class="block_14">မြောက်ဘက်မှ တိုက်သောလေသည် လွန်ခဲ့သောအချိန်များကကဲ့သို့ ဤလောကနှင့် အရောတဝင် မရှိပြီ ထင်ရ၏။ ခပ်လှမ်းလှမ်း မရန်းပင်ကြီးများ၏ အမှောင်ရိပ်၌ မြောက်ဘက်လေသည် မဝံ့မရဲဖြင့် ခြေလှမ်းဖော့နင်းကာ ညင်းညင်းသာသာ ဝင်လာရန် အကဲစမ်းနေရဟန် ရှိလေသည်။ တချက်တချက် တောင်ဘက်မှ ကဆုန်ပေါက် တိုက်ခတ်လာသော လေရူးသည် မှောင်ကွယ်မှနေ၍ ရုတ်တရက် ထပြီး လိုက်လေသော် မြောက်ဘက်မှလေသည် လည်ပြန် လှည့်ကာ လှည့်ကာဖြင့် ပြေးလေ၏။ အပြင်ဘက်၌ ဆောင်းနှင့် နွေတို့သည် လိုက်တမ်းပြေးတမ်း ကစားနေကြဟန် ရှိလေသည်။ </p>
	<p class="block_14">တအိမ်လုံး အိပ်မောကျနေပြီ ထင်ရ၏။ </p>
	<p class="block_14">ဦးထွန်းတင်အဖို့ အိပ်၍မရနိုင်သေးပေ။ အိပ်လည်းမအိပ်ချင်။ အလုံးစုံသော အသံများ၊ လှုပ်ရှားမှုများ၊ ဟန်ပန်များနှင့် တောက်ပဝင်းလက်ခြင်းများသည် ပျောက်ကွယ်သွားကြပြီ မှန်စေကာမူ ဦးထွန်းတင်၏ စိတ်အာရုံတွင် ထိုအရာခပ်သိမ်းသည် ပျောက်ကွယ်ခြင်း မရှိကြသေးပေ။ ဒါကို ဦးထွန်းတင် ကျေနပ်သည်။ ဝမ်းမြောက်သည်။ </p>
	<p class="block_14">ထို့ကြောင့် သူ့စိတ်အာရုံသည် စောစောက ဧည့်ခံပွဲဆီသို့သာ ပြန်လည် ထွက်ခွာသည်။ </p>
	<p class="block_14">ထိုအခါ ပက်လက်ကုလားထိုင်မှာ ထိုင်လျက် ဆေးတံကို ဖွာနေရာမှ ထလိုက်သည်။ အိပ်ရာပေါ်တွင် အိပ်နေပြီဖြစ်သော နုကိုပင်လျှင် မေ့လျော့နေ၏။ စိတ်မွေ့လျော်ရာ ဧည့်ခံပွဲသို့သာ သွားချင်သည်။ </p>
	<p class="block_14">တအိမ်လုံး တိတ်ဆိတ်နေပေပြီ။ သူတို့သည် စောစောပိုင်းက စိတ်နှလုံး ကျေနပ် ရွှင်မြူးဖွယ်သော ဧည့်ခံပွဲကြီးကို အိပ်မက်တွင် မြင်မက်ကာ ပြုံးရွှင်သော နှုတ်ခမ်းစများဖြင့် အိပ်စက်နေကြလိမ့်မည်ဟု သူ့စိတ်က အထင်ရောက်သည်။ </p>
	<p class="block_14">အိမ်အောက်ထပ်သို့ ဆင်းခဲ့ရသည်။ အိမ်ရှေ့တံခါးကို ဖွင့်လိုက်၏။ </p>
	<p class="block_14">လုံးဝပျောက်ကွယ်သွားခြင်း မရှိသေးသော ဆောင်းတွင်း အအေးဓာတ်သည်  ဆီးကြို နှုတ်ဆက်လေသည်။ </p>
	<p class="block_14">စိတ်မှာ ပို၍လန်းဆတ်သည်။ အမြင်အာရုံ အကြားအာရုံများသည် နိုးထလာကြလေသည်။ ခန္ဓာကိုယ် ပေါ့ပါးသွက်လက်လာသည်ဟုလည်း အထင်ရောက်၏။ အပြင်သို့ ရုတ်တရက် မထွက်သေးဘဲ အိမ်အောက်ထပ် ဧည့်ခန်းမီးကို ဖွင့်လိုက်သည်။ အခန်းထောင့်တနေရာမှ စားပွဲရှိရာသို့ အမြင်စိတ်ရောက်လေသည်။ ထို့နောက် ခြေလှမ်းများ ရောက်လေ၏။ စားပွဲပေါ်မှ ဝီစကီပုလင်း၊ ဆိုဒါဘူးနှင့် ဖန်ခွက်တလုံးကို လက်နှစ်ဖက်ဖြင့်ယူကာ အပြင်သို့ ထွက်ခဲ့လေသည်။ </p>
	<p class="block_14">လရောင်တွင် သစ်ရွက်ခက်လက်များ ခါယမ်းနေသလို မိမိစိတ်အာရုံသည် ခါယမ်းမြူးရွှင် နေသည်ဟု ဦးထွန်းတင် အထင်ရောက်၏။ </p>
	<p class="block_14">ဧည့်ခံပွဲကျင်းပသော မြက်ခင်းပြင်မှ ကုလားထိုင်စားပွဲများ ရှင်းလင်းခြင်း မပြုရသေးပေ။ ဦးထွန်းတင်၏ စိတ်အာရုံတွင် ထိုနေရာ၌ ဧည့်ပရိသတ်များ ရှိနေကြသေးသည်ဟု ထင်၏။ ယခုမှပင် ဧည့်ပရိသတ်အလုံးစုံ၏ ရုပ်သွင်များသည် သူ့အမြင်အာရုံသို့ တဦးစီ ဝင်ရောက်လာကြသည်။ </p>
	<p class="block_14">စောစောက သည်လူတွေကို တွေ့ပါမြင်ပါ၏။ သို့ပေမဲ့ သူတို့နှင့် အေးအေးလူလူ ပြောဆိုရသည် နှီးနှောရသည် မရှိခဲ့။ နောက်ထပ် ရောက်လာသူများကို ပြုံးကာရယ်ကာ ကြိုဆိုရသည်။ ကမ်းလှမ်းလာသောလက်များကို ဆွဲယူနှုတ်ဆက်ရသည်။ </p>
	<p class="block_14">ဂုဏ်ယူခြင်း၊ ဝင့်ကြွားခြင်း၊ တက်ကြွခြင်း၊ ဝမ်းမြောက်ခြင်းဆိုသော စိတ်လှုပ်ရှားမှုများသည် စောစောကဆိုလျှင် လေလိုပဲ လှုပ်ရှားနေသည်ဟုသာ သိရ၏။ ဘယ်သင်းကိုမျှ သေချာဂနစွာ ထိတွေ့၍ မရခဲ့။ ယခုမှပင် သူတို့ကို ထိတွေ့ခံစားလို့ ရတော့သည်။ သည်တခါ ထိုစိတ်လှုပ်ရှားမှုများသည် လှိုင်းတွေလိုပဲ ဖြစ်ကြမည်။ ခပ်လှမ်းလှမ်းမှ စားပွဲဆီသို့ ပေါ့ပါးသော ခြေလှမ်းများဖြင့် လျှောက်လာခဲ့၏။ စောစောကဤနေရာတွင် ဝန်ကြီးနှင့် ဝန်ကြီးကတော်တို့ ရှိကြ၏။ ယခုလည်း သူ့စိတ်အာရုံမှာသည်နေရာတွင် ဝန်ကြီးမောင်နှံတို့ ရှိနေသည်ဟု ထင်လို့ရသည်။ ဝီစကီကို ဖန်ခွက်တွင်းသို့ ငှဲ့ထည့်ပြီး ဆိုဒါနှင့် ရောစပ်ကာ တကျိုက် သောက်လိုက်သည်။ ဖြန့်ကြက်ထားသော ဧည့်ခံပွဲနေရာကြီးကို မျက်လုံးတချက် ဝှေ့လိုက်သည်။ နောက်တကြိမ် သောက်ပြန်သည်။ </p>
	<p class="block_14">တဖြည်းဖြည်းနှင့် စိတ်အာရုံသည် ပိုမိုမြူးကြွလာ၏။ </p>
	<p class="block_14">အဆုံးကျတော့လည်း သည်လိုအခြေအနေ၊ သည်လိုပတ်ဝန်းကျင်မျိုးသို့ ဆိုက်ရောက်ရပြီ ပိုင်ဆိုင်ရပြီဟု ကျေနပ်ဝမ်းမြောက်ခြင်း ဖြစ်သည်။ အောင်မြင်မှု အထွတ်အထိပ် ဆိုသည်ကို ဤဧည့်ခံပွဲကြီးက သက်သေထူပေမည်ဟုလည်း မှတ်ယူသည်။ သည်မြင်ကွင်းကြီးတခုလုံးကို ပျောက်ကွယ်မသွားစေချင်။ </p>
	<p class="block_14">ယခုအခါ၌ ဦးထွန်းတင်သည် လွန်ခဲ့သောနှစ်များက တုန်လှုပ်ရခြင်း၊ ထိတ်လန့်ရခြင်း၊ အားငယ်ရခြင်း၊ ဝေခွဲမရခြင်းတို့ကို ချေဖျက်ရနိုင်ပြီဟု ယူဆ၏။ တကယ်တမ်းကျတော့လည်း သူ့စိတ်အာရုံကို အမျိုးမျိုးသော ခံစားမှုတို့ဖြင့် ညှဉ်းပန်းခြင်း ပြုတတ်ခဲ့သည့် မြိုင်သာယာသည်ပင် သူ့အား ဤနေရာကို သိမ်းပိုက်ရန်၊ ဤအခြေအနေကို ပိုင်စိုးရန် ပေးအပ်လိုက်ခြင်း ဖြစ်သည်ဟု နားလည်၏၊ </p>
	<p class="block_14">မည်သို့ဖြစ်စေ လွန်ခဲ့သောအချိန်များက သူ့စိတ်အာရုံကို နောက်ကျုစေခဲ့သော၊ တမ်းဆွတ်စေခဲ့သော အေးငြိမ်းကိုကား မေ့ပျောက်နိုင်ခဲ့သည်မှာ ကြာလေပြီ။ သို့သော် ဗိုလ်ကျော်မောင်သည် သူ့စိတ်အာရုံသို့ တွယ်ငြိလိုက်ပါလာခဲ့သည်လား ထင်ရ၏။ </p>
	<p class="block_14">မြိုင်သာယာမှ ထွက်ခွာခဲ့ပြီး အစီရင်ခံစာကို ရေးသားခဲ့သည်အထိ ဗိုလ်ကျော်မောင်သည် သူ့စိတ်အာရုံမှာ အနှောင့်အယှက် ဖြစ်ခဲ့ဖူးသည်။ ထိုလူရွယ်သည် သေဆုံးပြီ မှန်ပါလျက် အစီရင်ခံစာ ရေးသားနေသည့် သူ၏လက်ချောင်းများကို ဖမ်းဆီးဆုပ်ကိုင်ထားခဲ့ခြင်းအတွက် သူ မကျေနပ်။ တကယ်တမ်းကျတော့လည်း ဗိုလ်ကျော်မောင် အသက်ထင်ရှားရှိစဉ်ကပင် အန်တုဖက်ပြိုင်ဝံ့သည့် အယူရှိခဲ့ပြီးဖြစ်သော ဦးထွန်းတင်သည် ယခုအခါတွင် သေဆုံးခဲ့ပြီဖြစ်သော ဗိုလ်ကျော်မောင်ကို ချက်ချင်း မောင်းနှင်ပစ်လိုက်နိုင်ခဲ့၏။ သို့ပါလျက် လက်မှဒဏ်ရာကို ကုသရင်း ဆေးရုံပေါ်သို့ ရောက်နေသည်အထိ ဗိုလ်ကျော်မောင်သည် အိပ်မက်များသို့ ဝင်လာတတ်သေး၏။ ဒါဟာ သက်သက်ခြောက်လှန့်ခြင်း ဖြစ်မည်ဆိုကာ မတုန်မလှုပ် နေနိုင်ခဲ့လေသည်။ ကြာတော့ ဒင်းကိုမေ့သည်။ အမှန်က ဒင်းလိုလူတယောက်ကို ဘာကြောင့် အမှတ်တရ ဖြစ်လေသနည်းဟု မိမိစိတ်ကိုပင်လျှင် ဦးထွန်းတင်သည် ပြစ်တင်ရှုတ်ချခြင်း ပြုမိသေး၏။ ရန်ကုန်သို့ရောက်၍ အတွင်းဝန်အဖြစ် ဝင်ရောက် အမှုထမ်းရပြီ ဆိုကတည်းကပင် မိမိဘဝတွင် ကြုံတွေ့ရအံ့သော နှစ်ဆိုးများသည် ဆုံးခန်းတိုင်ခဲ့ပြီဟု ဦးထွန်းတင် ယူဆနိုင်ခဲ့၏။ ထိုအခါ မိမိသည် အခြေအနေသစ်ကို စတင်တည်ဆောက်ရမည် ဖြစ်သည်ဟုလည်း နှလုံးပိုက်ခဲ့လေသည်။ ဒါတွေကို နု နားလည်စေချင်သည်။ </p>
	<p class="block_14">ယခု သူ့စိတ်အာရုံသို့ ဒေါ်နုနုခင် ဝင်ရောက်လာပြန်သည်။ စင်စစ် ဒေါ်နုနုခင်နှင့် လက်ထပ်ခဲ့ကြသည်မှာ ယခုအခါတွင် ၁၇ နှစ်ကာလ ကျော်လွန်ခဲ့ပေပြီ။ သည်အချိန်ကျမှ ဒေါ်နုနုခင်နှင့် ပတ်သက်၍ နားမလည်နိုင်ခြင်း၊ မကျေနပ်စရာများ ပေါ်ပေါက်လာရခြင်းကိုကား ဦးထွန်းတင် သဘောမပေါက်နိုင်ပေ။ မည်သို့ဖြစ်စေ၊ လွန်ခဲ့သော ၁၅ နှစ်ကာလအထိ မည်သည့် စိတ်မှတ်ကြီးလောက်ဖွယ် အရေးအခင်းမျိုးမျှ ပေါ်ပေါက်ခဲ့သည် မဟုတ်ပါဘဲလျက် ယခုနှစ်နှစ်အတွင်း ဒေါ်နုနုခင်နှင့် ပတ်သက်၍ စိတ်သဘောကွဲလွဲမှုများ မကြာမကြာ ပေါ်ပေါက်နေရခြင်းအတွက် ဦးထွန်းတင်သည် ဒေါ်နုနုခင်ကို ရှုတ်ချပြစ်တင်ချင်သည်။ တခါတခါတော့ နုကို သနားသည်။ </p>
	<p class="block_6">◾</p>
	<p class="block_14">ဟိုစဉ်ကတော့လည်း နုပြောသလိုပင် နုမှာ မိဘအသိုက်အဝန်း ရှိသည်။ လယ်မြေ အမြောက်အမြားကို ပိုင်ဆိုင်သည်။ စိန်ရွှေရတနာ ငွေကြေးများစွာရှိသည်။ သူ ဘာကိုမျှ စိုးရိမ်ခဲ့သည် မဟုတ်ပေ။ သူ့မြေတွေ ဆုံးရှုံးပြီဆိုကတည်းက သူ အားငယ်သည်။ သူ့မှာ ပိုင်ဆိုင်ခြင်း အလုံးစုံသည် တကယ်တမ်း ဆုံးရှုံးရပြီဟုလည်း အထင်ရောက်နေဟန်ရှိသည်။ ထို့ကြောင့်လည်း သူ နှမြောတတ်သည်။ တွန့်တိုတတ်လာသည်ဟု ဦးထွန်းတင် အထင်ရောက်၏။ </p>
	<p class="block_14">“ဟိုတုန်းက ကိုကို့ကို နုပြုစုရတာ၊ နု ကြင်နာရတာတွေအတွက် နုမှာ ဘယ်လိုသံသယစိတ်မှ မရှိဘူး။ ခုတော့ နု တခါတခါ တွေးပြီး စိတ်မကောင်းဘူး။ အမှန်အတိုင်းက နုမေမေက နုကို လင်သားနဲ့ ပတ်သက်လို့ ဘယ်လိုစိတ်ထားနိုင်ရမယ်ဆိုတာမျိုးကို သင်ကြားပေးခဲ့တာပါ ကိုကို။ ဒါကြောင့်လည်း နုဟာ ဘယ်လောက်ပဲ ချမ်းသာ ချမ်းသာ ကိုယ့်လင်ကိုယ့်သားနဲ့ ပတ်သက်လာရင် ခြေသုတ်ပုဆိုး မြွေစွယ်ကျိုး ကျင့်နိုင်ခဲ့တယ်။ လင်ကိုဘုရား သားကိုသခင် အမှတ်ထားခဲ့တယ်” </p>
	<p class="block_14">ထိုစကားကို ကြားရစဉ်က ဦးထွန်းတင်၏နားမှာ ဆန်းသည်။ </p>
	<p class="block_14">“နေပါဦး နုရယ်၊ နု ဒီစကားတွေကို ဘာဖြစ်လို့ ပြောနေရတာလဲ” </p>
	<p class="block_14">“ပြောရမယ် ကိုကို၊ နုဟာ ကိုကိုနဲ့ ခွဲနေခဲ့ရကတည်းက ဒီအိမ်မှာ စိတ်အားငယ်ရတယ်၊ ကြောက်လန့်နေရတယ်၊ နုပိုင်ဆိုင်သမျှတွေဟာ တခုပြီးတခု ဆုံးရှုံးကြရတော့မယ်လို့ အထင်ရောက်နေတယ်” </p>
	<p class="block_14">“နုမှာ ဘာတွေများ ဆုံးရှုံးနေလို့လဲ” </p>
	<p class="block_14">“အခု နု မြေတွေကို လက်လွှတ်လိုက်ရပြီ၊ နောက်ဆိုရင် နုပိုင်တဲ့ စိန်တွေ၊ ရွှေတွေ၊ ငွေတွေကိုပါ လက်လွှတ်ချင် လွှတ်ရမယ်။ ဒါပေမဲ့ နု ဒါတွေ ဆုံးရှုံးလက်လွှတ်ရမှာကိုထက် တခြား နုပိုင်ဆိုင်တာတွေကိုပါ လက်လွှတ်ရမှာအတွက် စိုးရိမ်တယ်” </p>
	<p class="block_14">ထိုအချိန်အထိ နု ဘာတွေရည်ရွယ်ပြောဆိုနေသည်ဟူ၍ ဦးထွန်းတင် သဘောမပေါက်ခဲ့။ သို့ပေမဲ့ နု တကယ်ပဲ စိတ်အားငယ်နေသည် အထင်ရောက်ကာ သနားသည်။ </p>
	<p class="block_14">“ကဲပါ နုရယ်၊ အလကား စကားမရှိ စကားရှာနေတယ်” </p>
	<p class="block_14">“မဟုတ်ဘူး ကိုကို၊ နု ဒီစကားတွေကို ဟိုအချိန်ကတည်းက ပြောဖို့ပဲ၊ ဒါပေမဲ့ နု အခြေအနေတွေကို စောင့်ကြည့်နေခဲ့တယ်။ မပြောဘူး။ ခုတော့ နု ပြောသင့်တယ်လို့ ထင်တယ်၊ ဘာဖြစ်လို့လဲဆိုတော့ တဖက်မှာ နုအနေနဲ့ နိမ့်ကျလာသလို တဖက်မှာ ကိုကို့အနေနဲ့က မြင့်တက်လာခဲ့တယ် မဟုတ်လား” </p>
	<p class="block_14">“ခက်လိုက်တာ၊ ဘာလဲ နု အိပ်မပျော်ဘူးလား၊ ကဲ ဒီတော့ ကိုကို မေးမယ်။ နုမှာ နိမ့်ကျတယ် ဆိုတာ ဘာလဲ၊ မြေတွေအသိမ်းခံရတာကို ပြောချင်သလား။ ဒါကို စိတ်ထဲမှာ မထားစမ်းပါနဲ့လို့ ကိုကို ပြောထားတယ် မဟုတ်လား၊ ကောင်းပြီ ကိုကို့အခြေအနေဟာ နုပြောသလို မြင့်တက်လာတယ်။ ဟုတ်ပြီ။ ကိုကို့အခြေအနေ မြင့်တက်လာသလို နုလည်း ဘာဖြစ်လို့ မြင့်တက်မလာရမှာလဲ” </p>
	<p class="block_14">ဦးထွန်းတင်အနေနှင့်တော့လည်း ထိုညတည အိပ်ရာဝင်ခါနီးတွင် ပြောဆိုလာသော ဒေါ်နုနုခင်၏ စကားများကို သဘောပေါက် နားလည်နိုင်ခြင်း မရှိသေးပေ။ </p>
	<p class="block_14">“ဒါက ကိုကို့အယူအဆကို၊ နုသဘောကတော့ နုဟာ အရင်ကလည်း ကိုကို့ကို ဘုရားလို ကိုးကွယ်ခဲ့တယ်၊ တခါ နုအနေနဲ့လည်း ကိုကို့ရဲ့ကျွန်မယားလို ပြုစုခဲ့တယ်၊ အခုမှ ထူးပြီး ပြုစုတာ မဟုတ်ဘူး” </p>
	<p class="block_14">“အဲဒါ ဘာဖြစ်သလဲ” </p>
	<p class="block_14">“နုစိတ်ထဲမှာက ကိုကို့မှီပြီး ကိုကို့အသိုင်းအဝိုင်းကို ကြောက်လန့်ပြီး ခုလိုပြုစုနေတာမျိုး မဖြစ်စေချင်ခဲ့ဘူး” </p>
	<p class="block_14">“အခု ဘာဖြစ်လို့လဲ နု” </p>
	<p class="block_14">“အခုတော့ တခါတခါ နုဟာ လင်ကို ပလီတဲ့မိန်းမ၊ လင်ကို အကြိုက်လိုက်နေတဲ့မိန်းမ၊ ကိုယ့်အခြေအနေက နိမ့်ကျလွန်းလို့ လင့်အရောင်နဲ့ တောက်တဲ့ မိန်းမလို့ အထင်ခံနေရသလိုပဲ” </p>
	<p class="block_14">ဒေါ်နုနုခင်သည် ကာလအတန်ကြာစွာ မျိုသိပ်ထားခဲ့ရသော စကားတွေကို ယခုအခါမျိုးမှာ အရှိန်နှင့် သွန်ချမည်ဟု အားခဲထားဟန် ရှိလေသည်။ </p>
	<p class="block_14">“ဒါတွေဟာ ကလေးကလား စကားတွေပါ၊ လင်မယား ညားလာပြီး ၁၅ နှစ်ကျော်လာမှ ဒီစကားတွေ ကြားရတဲ့အတွက် ဒီညဟာ ကိုကို့အဖို့ အံ့သြစရာပဲ နု” </p>
	<p class="block_14">“ခုနက ပြောပြီးပါပြီ ကိုကို၊ နု ဒီစကားတွေ ပြောချင်တာ ကြာပါပြီလို့၊ ဒါပေမဲ့ နုမပြောရဲဘူး၊ နုဟာ စိတ်သဘောထား သေးသိမ်တဲ့ မိန်းမလို့ အထင်မခံချင်ဘူး၊ နောက်ပြီး ကလေးတွေ လူပျိုအပျို ဖြစ်လာမှ ကလေးတွေ စိတ်ဆင်းရဲတာမျိုးလည်း မကြည့်ချင်ဘူး” </p>
	<p class="block_14">“ဒါတွေဟာ ဘာဆိုင်လို့လဲ နုရဲ့” </p>
	<p class="block_14">“ဆိုင်ပါသကော ကိုကို၊ ဆိုင်ပါသကော၊ အခုဆိုရင် ကိုကိုဟာ အတွင်းဝန်တယောက်၊ တခါ သီရိပျံချီဘွဲ့ထူးကို ရထားတဲ့ လူတယောက် ဖြစ်လာပြီ။ ဒီအခြေအနေရောက်အောင် ကိုကို ဒီတနှစ် နှစ်နှစ်။ အစကပြောရင် မြိုင်သာယာကတည်းက ကြိုးစားခဲ့ရတာလို့ဆိုရင် မမှားဘူး။ ကိုကို အသက်စွန့်ပြီး ရခဲ့တဲ့ ရာထူး ဂုဏ်ထူးရယ်လို့ နားလည်ပါတယ်။ မှန်ပါတယ်။ မြိုင်သာယာမှာ ကိုကို့ကို သူပုန်တွေ ဝိုင်းထားတဲ့အချိန်က နု ကိုကို့အနားမှာ မရှိခဲ့ဘူး။ ဒီအတွက် နုဟာ တော်ဝင်တယ်ဆိုတဲ့ အမရာ၊ ကိန္နရီ၊ မယ်မဒ္ဒီ၊ မယ်သမ္ဘူတို့နဲ့စာရင် မိန်းမညံ့၊ မိန်းမသိမ်တယောက် ဖြစ်ရမယ်ဆိုတာ မှန်ပါတယ်” </p>
	<p class="block_14">သည်စကားကို ကြားရသောအခါ ဦးထွန်းတင် တုန်လှုပ်သည်။ သို့သော် ဒေါ်နုနုခင်၏ ထူးခြားသော တခါမျှ ယခုကဲ့သို့ ပြောဆိုခဲ့ဖူးခြင်း မရှိသော စကားများက သူ၏စိတ်အာရုံကို ဆက်လက် လွှမ်းမိုးပြန်လေသည်။ </p>
	<p class="block_14">“မမကေသီဟာ ကိုကို အတွင်းဝန်ဖြစ်လာအောင် ကြိုးစားတဲ့နေရာ၊ ကိုကို သီရိပျံချီဘွဲ့ ရအောင် ကြိုးစားတဲ့နေရာမှာ အများဆုံး အကူအညီပေးနိုင်တဲ့အတွက် ကိုကို့လိုပဲ နုလည်း မမကေသီကို ကျေးဇူးတင်ပါတယ်။ ဒီနေရာမှာ နုဟာ မမကေသီကို ကျေးဇူးတင်ကြကြေးဆိုရင် ကိုကိုဟာ မမကေသီကို ကျေးဇူးတင်သင့်တာထက် နုက ပိုပြီး ကျေးဇူးတင်သင့်တယ်လို့လည်း နားလည်ပါတယ်” </p>
	<p class="block_14">ဒေါ်နုနုခင်၏စကားတွင် မမကေသီ၏အမည် ပါဝင်လာပြီ ဆိုသောအခါကျတော့လည်း ဦးထွန်းတင်မှာ ပို၍အံ့သြလာရသည်။ သည်အခါ ယခုရက်များအတွင်း ဤအိမ်တွင် ပေါ်ပေါက်လာခဲ့သော ပြဿနာကိုလည်း ပြန်လည်သတိရ ရသည်။ ဦးထွန်းတင်အဖို့ သီရိပျံချီဘွဲ့ ရရှိခဲ့သည်နှင့် ပတ်သက်၍ ဂုဏ်ယူသော ဧည့်ခံပွဲကြီးတပွဲ ကျင်းပသင့်သည်ဟု ဒေါ်ကေသီက စတင်အဆိုပြု၏၊ ထိုဧည့်ခံပွဲကြီးကို မည်သို့မည်ပုံ ပြုလုပ်သင့်သည်ဟူသော အစီအစဉ်ကိုလည်း ဒေါ်ကေသီက ချမှတ်ပေးလေသည်။ </p>
	<p class="block_14">စင်စစ် မိမိဘွဲ့တံဆိပ် ချီးမြှင့်ခံရခြင်းနှင့် ပတ်သက်၍ တခြားတပါးသူများက ဂုဏ်ပြုပွဲ ပြုလုပ်သင့်သည်သာ ဖြစ်ပါလျက် မိမိဘာသာ ဂုဏ်ယူပွဲ ပြုလုပ်ရမည် ဆိုခြင်းကိုတော့ ဦးထွန်းတင်ကိုယ်တိုင် မူလက သဘောမပေါက်။ သို့သော် အလွန်တတ် ကျွမ်းနားလည်ပြီးဖြစ်သော ဒေါ်ကေသီက ထိုပွဲကို ကျင်းပရာ၌ ဦးထွန်းတင်၏ ၄၅ နှစ်မြောက် မွေးနေ့ပွဲအဖြစ် ကျင်းပမည်ဟု ဆိုလာသောအခါ ဦးထွန်းတင် သဘောကျခဲ့၏။ </p>
	<p class="block_14">သို့သော် ဒေါ်နုနုခင်ကမူ များစွာ သဘောပေါက်ခြင်း မရှိခဲ့ပေ။ သည်မျှ ငွေကုန်ကြေးကျ များသော ပွဲလမ်းသဘင် ကျင်းပ၍ အကျိုးထူး မမြင်ဟု ဆိုသည်။ မွေးနေ့အထိမ်းအမှတ် လုပ်ချင်လျှင်လည်း ဘုန်းကြီး ၄၅ ပါး ပင့်ပြီး ဆွမ်းကပ်ဖို့ အစီအစဉ်ရှိပြီးဖြစ်သည်။ မိမိလင်သားအတွက် ထိုအစီအစဉ်မျိုးကို နှစ်စဉ် လုပ်ဆောင်မြဲ ဖြစ်သည်ဟုဆို၏။ သည်မှာပင် သမီးယောက်မ သဘောကွဲလွဲခဲ့ကြလေသည်။ ထိုသဘောကွဲလွဲချက်ကို ဒေါ်ကေသီက </p>
	<p class="block_14">“ဘယ်လောက်ကြီးကျယ်တဲ့ ဧည့်ခံပွဲမျိုးပဲလုပ်လုပ် နုနု ပိုက်ဆံကုန်ရမှာမှ မဟုတ်တာဘဲ ကွယ်” </p>
	<p class="block_14">ဟူသော စကားမျိုးဖြင့် အဆုံးသတ်ခဲ့သည်။ ဒါကို ဒေါ်နုနုခင် စိတ်ထိခိုက်ဟန်ရှိ၏ဟု ဦးထွန်းတင် စိတ်မှတ်ထားခဲ့သည်။ </p>
	<p class="block_14">“ဒါကြောင့် နုဟာ မမကေသီနဲ့ ပတ်သက်ရင် ဘာပဲဖြစ်ဖြစ် ခေါင်းငုံ့ခံမယ်လို့လည်း မှတ်ထားခဲ့ပါတယ်၊ ခုတော့ နုပြောချင်တယ် ကိုကို” </p>
	<p class="block_14">“ဘာလဲ နု၊ ကိုကို့မွေးနေ့ ကျင်းပမှာကိုလား” </p>
	<p class="block_14">“အဲဒါက အဓိက မဟုတ်ဘူး ကိုကို၊ ဒါပေမဲ့ လောလောဆယ် အဲဒီပြဿနာက ရှိနေတယ် မဟုတ်လား၊ ဒီပြဿနာကို နု ဘာမှမပြောတော့ဘူးလို့လည်း ဆုံးဖြတ်ထားပြီးသားပါ၊ နောက်ပြီး ဒီပြဿနာဟာ ကိုကို အလုံးစုံ သိပြီးသားပဲ၊ ကိုကို ကျေနပ်ပြီးကိစ္စတွေမှာ နု ကျေနပ်ရမှာချည်းပဲ။ နောက်တကြောင်းကလည်း မမကေသီ ပြောသလို နုပိုက်ဆံနဲ့ လုပ်ရမှာမှ မဟုတ်ဘဲ” </p>
	<p class="block_14">“တော်ပါတော့ နု၊ ဒါကို ပြန်ပြောမနေပါနဲ့တော့” </p>
	<p class="block_14">“ဟုတ်ပါတယ်၊ နု အဲဒီကိစ္စကို ပြောမှာမဟုတ်ဘူး။ ဒါပေမဲ့ ကိုကို မသိနိုင်တဲ့ အကြောင်းတွေကို ပြောချင်တယ်” </p>
	<p class="block_14">ဦးထွန်းတင်သည် စိတ်ညစ်ညူးဟန်ဖြင့် ပက်လက်ကုလားထိုင်မှ ထလိုက်သည့်အတွက် ဒေါ်နုနုခင်၏ စကားစသည် ပြတ်သွား၏။ </p>
	<p class="block_14">“အိပ်ကြပါစို့ နု၊ ဒီစကားတွေဟာ ဟိုဘက်ခန်းက မမကေသီ ကြားသွားရင်လည်း မကောင်းပါဘူး” </p>
	<p class="block_14">“ထိုင်ပါဦး ကိုကို။ နု နှစ်နှစ်၊ သုံးနှစ် မျိုသိပ်ထားခဲ့ရတာတွေကို ပြောပါရစေ။ နု အတိုဆုံး ပြောနေတာပါ။ ကိုကို့မှာတော့ အတွင်းဝန်တယောက်အနေနဲ့အပြင် ဝန်ကြီးအတွက် နိုင်ငံရေး ကိစ္စတွေကို အကူအညီ ပေးနေရတာ မဟုတ်လား။ ပြီးခဲ့တဲ့ ရွေးကောက်ပွဲကိစ္စတွေ၊ ဝန်ကြီးရဲ့ အလုပ်တွေ၊ ကိုကို့ရဲ့အလုပ်တွေနဲ့ ကိုကိုဟာ ကိုကို့မယား၊ ကိုကို့သားသမီးတွေရဲ့ အခြေအနေတွေကို ဘာမှသိနိုင်ခဲ့တာ မဟုတ်ဘူး။ ခုအချိန်မှာ ကိုကို ဒါတွေကိုသိသင့်ပြီ။ ဒီတော့ ကိုကို ခဏထိုင်ပါဦး။ နု ဒီလို ကိုကိုနဲ့ သားရေး သမီးရေး၊ လင်ရေး မယားရေးတွေကို မပြောခဲ့ရတာ ဘယ်လောက်ကြာခဲ့ပြီလဲ ကိုကို” </p>
	<p class="block_14">မှန်သည်။ သည်တခါတော့ နုပြောသောစကားသည် မှန်သည်ဟု ဦးထွန်းတင် လက်ခံသည်။ ထို့ကြောင့် ပက်လက်ကုလားထိုင်တွင် ပြန်ပြီးထိုင်ရသည်။ စိတ်မှာက လေးလံသည်။ ဟိုစဉ်ကတော့လည်း သည်လိုအိပ်ရာဝင်ချိန်မှာ နုသည် သားအကြီးက ဘယ်သို့၊ သားအလတ်က ဘယ့်နှယ်၊ သမီးထွေးက ဘယ်ပုံ၊ ကိုကိုက ဘယ်လို၊ မိမိက ဘယ်နည်း စသည်ဖြင့် ပျော်စရာ၊ ကြည်နူးစရာ၊ အားတက်စရာ စကားများကို ပြောတတ်ခဲ့၏။ ယခု ဤအိမ်သို့ရောက်မှ သည်စကားမျိုးတွေကို မပြောဖြစ်ခဲ့သည်မှာ အမှန်ပင်။ </p>
	<p class="block_14">“ဒါဖြစ်ရင်လည်း နုဘာပြောချင်သလဲ ဆိုစမ်းပါဦး” </p>
	<p class="block_14">“နုဟာ ဒီအိမ်ကို ရောက်ကတည်းက နု သားသမီးတွေနဲ့ ပတ်သက်တဲ့ အခွင့်အရေးတွေ ဆုံးရှုံးခဲ့ရတယ်ဆိုတာ ကိုကို သိသလား” </p>
	<p class="block_14">“ဘာတွေများ ဆုံးရှုံးရသလဲ၊ မဟုတ်သေးပါဘူး နုရယ်၊ အခုမှ မကျေနပ်တာတွေကို သွန်ချမယ်ဆိုတာ ကိုကို အံ့ဩလို့မဆုံးဘူး၊ ကဲ ပြောစမ်းပါဦး” </p>
	<p class="block_14">“ပထမဆုံး နု ကိုထွန်းကိစ္စကို ပြောချင်တယ်၊ ဒီကိစ္စဟာ ပြီးပြီးသားပါ၊ ဒါပေမဲ့ ကိုကို နုကို မကျေနပ်ဘူးလို့ သိထားတယ်” </p>
	<p class="block_14">“ဘာကိုလဲ” </p>
	<p class="block_14">“ကိုထွန်းကို ကျောင်းအပ်တဲ့ကိစ္စ” </p>
	<p class="block_14">“ခက်ပါဘိ နုရယ်၊ ကိုထွန်းကို နုကျောင်းအပ်တာ ဟိုကမ္ဘေကမ္ဘာက ကိစ္စ၊ အခု ကိုထွန်း ကောလိပ်တောင် ရောက်နေပြီပဲဟာ” </p>
	<p class="block_14">“ဟုတ်ပါတယ်။ ကမ္ဘေကမ္ဘာကကိစ္စဆိုတာ ဟုတ်ပါတယ်၊ ဒါပေမဲ့ အဲဒီကတည်းက နုဟာ ကိုထွန်းနဲ့ ပတ်သက်ရင် ပိုင်ဆိုင်ခွင့် ရှိတယ်ဆိုတာကို ပြတာပဲ။ အမှန်ဆိုရင် နုသဘောက နုသားသမီးတွေကို ခရစ်ယာန်ကျောင်းမှာ မထားချင်ဘူး” </p>
	<p class="block_14">“ဟာ နုဥစ္စာ အဓိပ္ပာယ်မရှိတဲ့စကားတွေ ရောက်လာပါပြီ၊ ကဲ တော်တော့ နု၊ တော်တော့၊ ကိုကို အိပ်ချင်ပြီ” </p>
	<p class="block_14">“နေပါဦး ကိုကို။ နုစကားကို ဆုံးအောင်နားထောင်ပါဦး။ ကိုကိုတို့ မမကေသီတို့သဘော၊ ခေတ်သဘောအရ အထက်တန်းကျတယ်ဆိုတဲ့ အယူအဆကို လက်ခံဖို့သာ နု လိုက်လျောတာပဲ။ နုကိုယ်တိုင် ခေတ်ပညာတတ်တယောက်အနေနဲ့ ဒါဟာ မယူဆသင့်ဘူးဆိုပြီး လိုက်လျောခဲ့ပါတယ်။ ဒါပေမဲ့ အဓိကက မမကေသီရဲ့ အစီအမံကို နု နာခံခဲ့တာပဲ။ ထားပါလေ။ ဒါကို အသေးအဖွဲကိစ္စလို့ ထားရင်လည်း ရပါတယ်။ ဒါပေမဲ့ အခု ဒီအိမ်ကြီးမှာ မမကေသီဟာ ကိုကို့အခြေအနေကို ဖန်တီးပေးသလို သားတွေသမီးတွေရဲ့အခြေအနေကိုပါ ဖန်တီးနေတယ်ဆိုတာကို ကိုကို သိသလား” </p>
	<p class="block_14">“ဘယ့်နှယ်ပြောနေတာလဲ နု၊ နု မမကေသီကို ဒီစကားတွေနဲ့ အပြစ်မတင်သင့်ဘူး၊ ကိုကို့မွေးနေ့နဲ့ ပတ်သက်တာကတပိုင်း ဖြစ်သင့်တယ်” </p>
	<p class="block_14">“မဟုတ်သေးဘူး ကိုကို၊ အဲဒါက နောက်ဆုံးအဖြစ်အပျက်။ ဒီကြားထဲမှာ တလျှောက်လုံး ဖြစ်လာတာတွေက ပြည့်လို့။ နောက်ဆုံး သားတွေ သမီးတွေဟာ ကိုကို့စကား နုစကားကို နားထောင်ဖို့သာ ဝန်လေးတာ၊ မမကေသီရဲ့စကားကိုကျတော့ ကြောက်လန့်ပြီး နားထောင် နေရတယ်၊ တခြားမကြည့်နဲ့ ကိုကို၊ ငယ်ငယ့်မွေးနေ့တုန်းက အဖြစ်အပျက်ကိုကြည့်” </p>
	<p class="block_14">စင်စစ် ထိုအဖြစ်အပျက်သည် ယခုအခါတွင် သုံးလေးလ ကျော်လွန်ခဲ့ပြီဖြစ်၏။ </p>
	<p class="block_6">◾</p>
	<p class="block_14">ထိုနေ့က ငယ်ငယ် ၁၂ နှစ်ပြည့်မြောက်သောနေ့ ဖြစ်သည်။ ငယ်ငယ့်မွေးနေ့ပွဲကို ဒေါ်ကေသီက ကြီးမှူးကျင်းပသည်။ ဒေါ်နုနုခင် ဘာမျှမပြောသော်လည်း စိတ်မှာက ခုသည်။ သို့သော် ထိုအဖြစ်အပျက်မျိုးကို ထူးဆန်းသောအဖြစ်အပျက်မျိုးဟု ဒေါ်နုနုခင် မထင်မှတ်ခဲ့ပေ။ ငယ်ငယ်၏ သည်မွေးနေ့မှာ မိမိအနေနှင့် ထူးဆန်းအံ့သြဖွယ်သော အဖြစ်အပျက်ကို ပြုလုပ်မည် ဟုတော့ ဆုံးဖြတ်သည်။ </p>
	<p class="block_14">ထို့ကြောင့်ပင် ငယ်ငယ့်အတွက် မွေးနေ့လက်ဆောင်ပေးရန် ပစ္စည်း အထူးခြားဆုံးကို ရွေးချယ်သည်။ ထိုအခါ ဦးထွန်းတင်နှင့် လက်ထပ်စဉ်က မိခင်ကိုယ်တိုင် ဆင်နေကျ စိန်လည်တုံကို မိခင်က မိမိအား အမြတ်တနိုးပြုကာ ပေးခဲ့သည်ကို သတိရ၏။ ထိုစဉ်က မင်္ဂလာလက်ထပ်ပွဲ၌ ထိုစိန်လည်တုံကို မိမိ ဆင်ယင်ခဲ့ရသည်။ အရည်အသွေး ကောင်းလှသော စိန်လုံးများဖြင့် ပြုလုပ်အပ်သည် ဖြစ်သောကြောင့် အဖိုးလည်း တန်လှသည်။ ယခုကာလတန်ဖိုး တသောင်းထက် မနည်း တန်ပေမည်။ သို့ဖြင့် ဒေါ်နုနုခင်သည် သမီးအား ထိုစိန်လည်တုံကို မွေးနေ့လက်ဆောင် ပေးမည်ဟု တယောက်တည်း ကျိတ်ပြီး ဆုံးဖြတ်သည်။ ဦးထွန်းတင်ကိုပင် အသိမပေးခဲ့။ </p>
	<p class="block_14">မွေးနေ့ပွဲတွင် သမီးကို ဒေါ်နုနုခင်ကိုယ်တိုင် ထိုစိန်လည်တုံဖြင့် ဆင်ယင်ပေးလိုက်သည်နှင့် အားလုံး အံ့သြကြရလေတော့သည်။ </p>
	<p class="block_14">ဒေါ်ကေသီက ပထမတွင် မနှစ်မြို့သောအမူအရာကို ပြသည်။ အဓိကမှာ မိမိ ဘာမျှမသိရဘဲ ယခုကဲ့သို့ လက်ဆောင်ပေးသည့်အတွက် ဖြစ်သည်။ နောက်တကြောင်းက သည်ကလေးငယ်ကို ဤသို့ အဖိုးတန် ပစ္စည်းတန်ဆာ ဆင်မပေးသင့်ဟု ယူဆခြင်း။ </p>
	<p class="block_14">ငယ်ငယ်အဖို့တော့လည်း သည်စိန်လည်တုံကို နှစ်သက်သည်။ သဘောကျသည်။ နေ့စဉ် ကျောင်းသွားလျှင်ပင် ထိုစိန်လည်တုံကို ဝတ်ဆင်မည် ဆုံးဖြတ်သည်။ ထိုအခါ ဒေါ်ကေသီက ကန့်ကွက်သည်။ ကန့်ကွက်ရုံမျှနှင့် မပြီးသေး။ ညအိပ်ရာဝင်ချိန်မှာ စိန်လည်တုံ ပြန်သိမ်းထားဖို့ ဒေါ်နုနုခင်အား သတိပေးသည်။ သည်တော့ </p>
	<p class="block_14">“သူပိုင်သွားပြီပဲ မမကေသီ၊ သူ့ပစ္စည်း သူသိမ်းလိမ့်မပေါ့” </p>
	<p class="block_14">ဟု ဆိုမိသည်။ ဒါကို ဒေါ်ကေသီ အမျက်ရှသည်။ </p>
	<p class="block_14">ကလေးငယ်ကို သည်မျှ လိုက်လျောရမည်လား စိတ်ဆိုးသည်။ </p>
	<p class="block_14">“ပေးစမ်း၊ အလကား ဒီပစ္စည်းကို တပဲခြောက်ပြားတန် မှတ်နေသလား။ အန်တီ သိမ်းမယ်၊ ငယ်ငယ်အပျိုဖြစ်မှ ယူ” </p>
	<p class="block_14">ဟု ဆိုကာ ဒေါ်ကေသီ သိမ်းခဲ့သည်။ ငယ်ငယ် တညလုံး ငိုလေတော့သည်။ သည်ကိစ္စမျိုးမှာ ဒေါ်ကေသီ မှန်သည်ဟု ဦးထွန်းတင် ဆုံးဖြတ်သည်။ </p>
	<p class="block_6">◾</p>
	<p class="block_14">သို့ပါလျက် ယခု ဒေါ်နုနုခင်က ဤပြဿနာကို ပြောလာသည့်အတွက် ပို၍ စိတ်မချမ်းမသာ ဖြစ်ရသည်။ စိတ်မှာလည်း သည်းမခံနိုင်တော့ပေ။ </p>
	<p class="block_14">“နု ဒါကိုမပြောသင့်ဘူး၊ ဒီကိစ္စမှာ မမလုပ်တာ မှန်တယ်၊ နုကသာ သက်သက် အရွဲ့တိုက်တာ၊ တော်ပြီ၊ တော်ပြီ၊ နု တော်ပြီ၊ အလကား အဓိပ္ပာယ်မရှိတာတွေ မပြောနဲ့၊ ကိုကို့မွေးနေ့နဲ့ ပတ်သက်ပြီး မကျေနပ်တာနဲ့ နု ဘာမဟုတ်တာတွေကို ပြောနေတာပဲ။ ဒီမှာ နု သမီးယောက်မ ကြာကြာအတူနေရင် ပြဿနာဆိုတာ ဖြစ်တတ်တာပဲ၊ ဒါပေမဲ့ မမကေသီလိုလူမျိုးကိုတော့ နု ဘာမှ မဥပဒ်သင့်ဘူး” </p>
	<p class="block_14">“ဟုတ်ပါတယ် ကိုကို။ ဒါကြောင့်လည်း နုပြောတာပါ။ နုဟာ တနေ့ကျရင် အားလုံးကို စွန့်လွှတ်ရမယ်လို့ နု နားလည်ပြီးသားပါ။ ကိုကို့မှာ ဂုဏ်ရှိတယ်။ ရာထူးရှိတယ်။ ဘွဲ့ရှိတယ်။ အသိုင်းအဝိုင်း ရှိတယ်။ နောက်ပြီး မမကေသီရှိတယ်။ အခု နုမှာက မြေတွေကို လက်လွှတ်ရပြီး သားသမီးတွေကို လက်လွှတ်ရမလို ဖြစ်နေပြီ။ ဒီအိမ်ကြီးမှာ ကိုကို့မယားတယောက်အနေနဲ့ ရှိသင့်တဲ့ သြဇာအာဏာဆိုတာကတော့ ဒီအိမ်ရိပ် နင်းမိကတည်းက မရှိတော့ပါဘူး။ ခုတခါ နု ကိုကို့ကိုတောင် လက်လွှတ်ရဦးမှာပါ” </p>
	<p class="block_14">နု ငိုလေတော့သည်။ </p>
	<p class="block_6">◾</p>
	<p class="block_14">ဦးထွန်းတင်သည် ဝီစကီဖန်ခွက်ကိုမော့ကာ ဝီစကီအားလုံးကို ဆက်တိုက် သောက်ချလိုက်သည်။ </p>
	<p class="block_14">သည်လိုနေရာမျိုးတွင် စိတ်အာရုံသို့ နု ရောက်လာခြင်းကို သူမကြိုက်။ စောစောက ကြည်နူး ကျေနပ်နေခြင်းတွေကိုသာ လိုချင်သည်။ </p>
	<p class="block_14">နောက်တကြိမ် ဝီစကီကို ငှဲ့ပြီးသောက်သည်။ </p>
	<p class="block_14">မိမိစိတ်အာရုံထဲမှာ ဧည့်ခံပွဲကြီးသာလျှင် ရှိစေချင်၏။ </p>
	<p class="block_14">နု ဘယ်လိုပင် အလိုမတူစေကာမူ သည်ဧည့်ခံပွဲကြီးကို ကျင်းပနိုင်ခဲ့ပြီ ဖြစ်ရာကား ယခုအခါမျိုးမှ နု၏မျက်ရည်စတွေကို မမြင်ချင်။ နု၏ မကျေမချမ်းစကားတွေကို မကြားချင်။ ထိုအရာဝတ္ထုများသည် ကြီးကျယ်ခြင်း ခမ်းနားခြင်း မရှိ။ စည်ကားခြင်း သိုက်မြိုက်ခြင်းလည်း မရှိ။ ဂုဏ်ယူဖွယ်၊ စိတ်အားတက်ကြွဖွယ်လည်း မဟုတ်။ အမှတ်တရ ရှိနေကောင်းသည်လည်း မမည်။ </p>
	<p class="block_14">မူးယစ်သော ခန္ဓာကိုယ်၌စိတ်သည် တဖန် ပြန်လည်မြူးကြွလာ၏။ </p>
	<p class="block_14">လရောင်အောက် မြက်ခင်းပြင်ပေါ်မှ စားပွဲကုလားထိုင်များသည် တိတ်ဆိတ် ငြိမ်သက် နေစေကာမူ သူ၏စိတ်အာရုံတွင် ပြန်လည် လှုပ်ရှား အသက်ဝင်လာကြပြန်လေသည်။ </p>
	<p class="block_14">ဂီတသံများ၊ တသောသော အသံများကို ကြားရသည်။ အပြုံးများနှင့် တောက်ပပြိုးပြက်သော အရောင်အရှိန်များသည် ရောထွေးနေ၏။ </p>
	<p class="block_14">ဝန်ကြီးနှင့် ဇနီးဖြစ်သူ အမှူးပြုသည့် အားလုံးသော မင်းပရိသတ်များက မိမိ၏ ၄၅ နှစ်မြောက် မွေးနေ့အတွက် ဂုဏ်ပြု ဆုတောင်းခြင်းနှင့် မိမိ သီရိပျံချီဘွဲ့ ရရှိသည့်အတွက် ဂုဏ်ပြု ချီးကျူးခြင်းစကားများကိုသာ ကြားယောင်လာ၏။ </p>
	<p class="block_14">လွန်ခဲ့သောနေ့ရက်များသည် ပြီးမြောက်ခဲ့လေပြီ။ ယနေ့ညသည် တဘဝ သစ်လာခြင်း အထိမ်းအမှတ် ဖြစ်လာသည်။ သည်လိုပွဲမျိုးသို့ ဝန်ကြီးကိုယ်တိုင် ကြွရောက်လာခြင်းအတွက် ပို၍ အားတက် ဂုဏ်ယူမိသည်။ </p>
	<p class="block_14">ဝန်ကြီးသည် မိမိကို အားထားသည်။ မိမိကလည်း ဝန်ကြီးအတွက် အားထားလောက်အောင် ဆောင်ရွက်နိုင်ခဲ့သူဖြစ်၏။ သည်လိုပုဂ္ဂိုလ်မျိုးကို အမှီပြုရခြင်းအတွက် ကျေနပ်ဝမ်းမြောက်ရခြင်းမှာ အတိုင်းအတာ ရှိကောင်းသည် မဟုတ်ဟုလည်း တွေးမိသည်။ </p>
	<p class="block_14">သည်လို ဝန်ကြီးနှင့် ခင်မင်ရသည်မှာ မမကေသီပင်လျှင် ဆောင်ရွက်ပေးခဲ့သည်ဖြစ်၏။ ဝန်ကြီးကတော် ဒေါ်မိုးသူမှာ မမကေသီ၏ အချစ်ဆုံးတပည့်တယောက် ဖြစ်ခဲ့သည်ဟု သိနေသည်။ ထို့ကြောင့်လည်း မမကေသီသည် ဝန်ကြီးကို ပြောနိုင်ဆိုနိုင်ခြင်း ဖြစ်ပေမည်။ </p>
	<p class="block_14">ဦးထွန်းတင်သည် သူထိုင်နေသောစားပွဲတွင် ဝန်ကြီးနှင့် ဝန်ကြီးကတော် စောစောက ထိုင်နေသည်ကို ပြန်လည်မြင်ယောင်လာ၏။ </p>
	<p class="block_14">တခါတခါ မမကေသီသည် ထိုနေရာသို့ ရောက်လာတတ်သည်။ ပြီးလျှင် ရွေးကောက်ပွဲတုန်းက ဦးထွန်းတင် ကုန်သည်များကို တွေ့ဆုံပြီး မဲရရှိရေးကိစ္စအတွက် ကြိုးပမ်းခဲ့ပုံကို အားပါးတရ ပြောသည်။</p>
	<p class="block_14">“အစစ်ပေါ့၊ ကျုပ်ထင်နေတာက ဦးထွန်းတင်ဟာ လုပ်ငန်းကျွမ်းကျင်မှုရှိတဲ့ အတွင်းဝန် တယောက်လို့သာ ထင်တယ်၊ နိုင်ငံရေးဘက်မှာ ဒီလို လာဘ်မြင်မယ်လို့ မထင်ခဲ့ဘူး၊ ကုန်သည်တွေရဲ့ ငွေအားနဲ့ တဖက် အတိုက်အခံ မဲတွေကို အပြတ်အသတ် ချေပစ်နိုင်တာ။ နောက်တနည်းမှာလည်း ဦးထွန်းတင်ဟာ အံ့ဩစရာကောင်းလောက်အောင် လုပ်နိုင်ခဲ့တာ တွေ့ရသေးတယ်” </p>
	<p class="block_14">သည်တော့ အားလုံးပြုံးသည်။ </p>
	<p class="block_14">ရွေးကောက်ပွဲ မရောက်မီက မဲရုံစောင့်အရာရှိတွေကို ခေါ်ယူတွေ့ဆုံပြီး တိုးတိုးကျိတ်ကျိတ် မှာခဲ့ရသည်များကို ပြန်လည်သတိရလာ၏။ </p>
	<p class="block_14">“ခင်ဗျား နောက်တကြိမ် ရွေးကောက်ပွဲကျရင် ဝင်ပြီး အရွေးခံဗျာ၊ ခင်ဗျားဟာ ဝန်ကြီးတောင် ဖြစ်နိုင်တာပဲ” </p>
	<p class="block_14">ထိုစကားထက် ချိုသောစကားကို ဦးထွန်းတင် မကြားဖူးခဲ့။ သည်အတွေးအာရုံမှာပင် ဦးကျော်သာဦးက ဝင်ရောက်လာပြန်သည်။ ဒေါ်ကေသီကို အကြောင်းစပ်သဖြင့်သာ ခင်မင်ရသည်။ ဦးကျော်သာဦးကိုကား သူ့စိတ်က များစွာအထင်မကြီး။ သာမန်အိမ်နီးချင်း မိတ်ဆွေများအဖြစ်သာ ခင်မင်ခဲ့သည်။ </p>
	<p class="block_14">သို့ပါလျက် အတွေးအာရုံသို့ဝင်လာသော ဦးကျော်သာဦးသည် ချက်ချင်း ပြန်ထွက်မသွားနိုင်။</p>
	<p class="block_6">◾</p>
	<p class="block_14">စင်စစ် ဦးကျော်သာဦးနှင့် ပတ်သက်၍ ဦးထွန်းတင် အမှတ်ထားအပ်သော အကြောင်းများစွာ မရှိခဲ့ပေ။ </p>
	<p class="block_14">ရန်ကုန်ကိုရောက်ပြီး တလအကြာမှာပင် ဒေါ်ကေသီထံသို့ အလည်လာသော ဦးကျော်သာဦးနှင့် စကားစပ်ကာ မိတ်ဆွေဖြစ်ခဲ့ရသည်။ နောက် မကြာ မကြာ စကားဆုံဖြစ်သည်။ ဦးကျော်သာဦးအိမ်သို့လည်း ဦးထွန်းတင် တကြိမ် နှစ်ကြိမ် ရောက်ဖူး၏။ ဦးကျော်သာဦး၏ စာကြည့်ခန်းသို့လည်း ဝင်ဖူးသည်။ </p>
	<p class="block_14">ထိုအခါကတည်းကပင် ဦးကျော်သာဦးအား ခပ်ကြောင်ကြောင် လူကြီးတယောက်ဟု သာမန်မျှ မှတ်ယူခဲ့သည်။ </p>
	<p class="block_14">တခါတခါတော့ ကိုကိုထွန်း ထိုအိမ်သို့ သွားရောက်လည်ပတ်ခြင်းနှင့် ပတ်သက်၍ ကိုကိုထွန်းပင်လျှင် လူကြောင်ကြီး၏ရောဂါများ ကူးစက်သွားမည်လားဟု စိုးရိမ်ခဲ့သည်။ ဘုရားကျိုး၊ ဘုရားပဲ့၊ အရုပ်ကျိုး၊ အရုပ်ပဲ့၊ ပေကျိုး၊ ပုရပိုက်စုတ်တွေကြားမှာ ပတ္တလားတီးလိုက်၊ စာရေးလိုက် လုပ်သော အလုပ်မျိုး ဆိုသည်မှာ အိမ်ထဲတွင် ရောဂါပြင်းထန်ခြင်း မရှိသော စိတ်ဝေဒနာသည်များ လုပ်ဆောင်ခြင်းမျိုး ဖြစ်မည်ဟုလည်း ဦးထွန်းတင် မှတ်ချက်ချခဲ့၏။ </p>
	<p class="block_14">သို့ပေမဲ့ ဦးကျော်သာဦးနှင့် ပတ်သက်လာသော အကြောင်းများတွင် ရွေးကောက်ပွဲမတိုင်မီက စကားစပ်ခဲ့ရသည့် အဖြစ်အပျက်များကိုကား ဦးထွန်းတင် မမေ့နိုင်သေးပေ။ </p>
	<p class="block_14">ထိုနေ့က စကားဝိုင်းမှာ ပထမတွင် ကလေးသူငယ်များ မျက်မှောက်ခေတ် လက်တွေ့ ပညာသင်ကြားရေးအကြောင်းကို ဒေါ်ကေသီထံက ဦးကျော်သာဦး စုံစမ်း မေးမြန်းနေခြင်းဖြစ်၏။ အထူးသဖြင့် သာသနာပြုကျောင်းများ၏ အခြေအနေကို ဦးကျော်သာဦး စိတ်ဝင်စားစွာ စုံစမ်းနေလေသည်။ </p>
	<p class="block_14">သည်စကားဝိုင်းတွင် ဦးထွန်းတင် ရောက်ရှိလာသောအခါ စကားစပ်မိသော အကြောင်းအရာသည် ပိုမိုကျယ်ပြန့်လာ၏။ </p>
	<p class="block_14">သို့ဖြင့် စကားစသည် ဝန်ကြီးချုပ်၏ အခမဲ့ ပညာရေး ကြေညာချက်သို့ ရောက်လာ၏။ </p>
	<p class="block_14">“ဒါကိုတော့ ကျုပ် သိပ်ပြီး မယုံကြည်ဘူး ကိုထွန်းတင်” </p>
	<p class="block_14">အခမဲ့ပညာရေးနှင့် ပတ်သက်၍ အငြိမ်းစား ပညာဝန်ထမ်းတယောက်ထံက မယုံကြည် ဟူသော စကားကို ကြားရသောအခါ ဦးထွန်းတင်အဖို့ အံ့သြရလေတော့သည်။ </p>
	<p class="block_14">“ဘယ့်နှယ်ကြောင့် မယုံကြည်ရတာလဲ ခင်ဗျာ၊ ဒါဟာ တိုင်းပြည်အတွက် ကျွန်တော်တို့ အစိုးရအဖွဲ့ရဲ့ အကောင်းဆုံးလုပ်ငန်းတခုပဲ မဟုတ်လား” </p>
	<p class="block_14">ဦးကျော်သာဦးက တဝက်မျှသောအပြုံးဖြင့် </p>
	<p class="block_14">“ရုတ်တရက်တော့ ဒီလိုထင်စရာရှိတာပေါ့ဗျာ၊ ဒါကြောင့် တချို့ အတိုက်အခံပိုင်းကတောင် ဒီကိစ္စကို ထောက်ခံနေကြတယ်လေ၊ ဒါပေမဲ့ ကျုပ်သဘောက ဒါဟာ မဟုတ်သေးဘူးထင်တယ် ကိုထွန်းတင်” </p>
	<p class="block_14">“ဘယ်လိုကြောင့်ပါလဲ ခင်ဗျာ” </p>
	<p class="block_14">“ဒီလိုပါ အခမဲ့ ပညာသင်ကြားရေးဆိုတာ အကောင်းဆုံး အလုပ်တခုဖြစ်တယ်။ ပညာရေးအတွက် အလားအလာအရှိဆုံး ဖြစ်တယ်ဆိုတာ ကျုပ်မငြင်းဘူး။ ဒီစေတနာအတွက် ကျုပ် ဝန်ကြီးချုပ်ကို ချီးကျူးပါတယ်။ ဒါပေမဲ့ စေတနာဆိုတာ စိတ်ရှိတိုင်း လုပ်ပဟဲ့ဆိုရင် တခါတခါမှာ စေတနာကနေပြီး ဝေဒနာ ဖြစ်လာနိုင်တယ်” </p>
	<p class="block_14">“ဘယ်လိုပါလိမ့်၊ ဦးကျော်သာဦးက အခုကြေညာချက်ကို ဝေဒနာဖြစ်နိုင်တယ် ဆိုချင်တာလား” </p>
	<p class="block_14">“ဖြစ်နိုင်တာမဟုတ်ဘူးခင်ဗျာ့၊ ဖြစ်လာမှာ သေချာနေတာကို ပြောတာပဲ” </p>
	<p class="block_14">“ဆိုစမ်းပါဦး၊ ဘာဖြစ်လို့လဲဆိုတာ” </p>
	<p class="block_14">“ဒီမှာ ကိုထွန်းတင်။ ပညာသင်ကြားရေးဆိုတာ ကျောင်းတွေဖွင့်ပြီး စာသင်ပေးတာနဲ့ လုပ်ငန်း ပြည့်စုံတာမဟုတ်ဘူး။ ကျုပ်တို့တိုင်းပြည်မှာ ရှိသမျှကလေးတွေအတွက် ကျောင်းတွေ ဖွင့်ပြီး စာသင်ပေးနိုင်တဲ့ အခြေအနေကိုတောင် ရောက်သေးတာ မဟုတ်ဘူး။ ကျုပ်ရှင်းပြမယ် ကိုထွန်းတင်။ အခုလောလောဆယ်မှာ ကျောင်းသားတွေဟာ ကျောင်းလခပေးပြီး ပညာသင်နေကြ ရတယ်။ ကောင်းပြီ ဒီအခြေအနေမှာကိုပဲ အစိုးရဟာ ပညာသင်ချင်တဲ့ ကလေးတွေအတွက် ကျောင်းတွေ အလုံအလောက် ဖွင့်ပေးနိုင်သလား။ ဆရာ အလုံအလောက် ရှိသလား။ ကျောင်းသုံးပစ္စည်း ပြည့်စုံပလား။ ကောင်းပြီ။ အစိုးရကရော ပညာရေး အသုံးစရိတ်ကို တိုးပေးနေပြီလား။ အဲဒါတွေ ဘာမှမရှိဘဲနဲ့ အခမဲ့ပညာရေး လုပ်လိုက်တယ်ဆိုရင် ဘာဖြစ်လာနိုင်သလဲ။ ဒါကို ကျုပ်တို့စဉ်းစားရမယ် ကိုထွန်းတင်” </p>
	<p class="block_14">“ဒါကတော့ ဖြစ်ရမှာပေါ့၊ မကြာခင်မှာ အစိုးရဟာ ကျောင်းတွေ ဆောက်မယ်။ ဆရာတွေ ခန့်ပေးမယ်။ ဒါဟာ ဘာများ ခက်သလဲ” </p>
	<p class="block_14">“ပြောတာကလွယ်တယ် ကိုထွန်းတင်၊ ဒါပေမဲ့ လက်တွေ့လုပ်တဲ့နေရာမှာ မဖြစ်နိုင်တာတွေ အများကြီး ရှိတယ်နော်၊ ဒါက တိုင်းပြည်ရဲ့အခြေအနေကိုပါ ထည့်စဉ်းစားရမှာ၊ အခု ကျုပ်ပြောနေတာ အစိုးရဘက်က အခြေအနေကို ပြောနေတာနော်၊ တိုင်းသူပြည်သားဘက်က အခြေအနေ မပါသေးဘူး။ ကောင်းပြီ အခု ကိုထွန်းတင် ပြောသလို ကျောင်းတွေ ဆောက်စရာတွေ တိုးဖို့ ငွေက ဘယ်မလဲ။ အရေးကြီးတာက ပိုက်ဆံနော်၊ စီးပွားရေး အခြေခံမရှိဘဲ ကျုပ်တို့ဟာ ပညာရေးမဏ္ဍိုင်ကို ဘယ်လိုတည်ဆောက်မှာလဲ” </p>
	<p class="block_14">“ဒါကတော့ ဖြစ်ရမှာပေါ့ဗျာ” </p>
	<p class="block_14">“ဖြစ်ရမှာပေါ့ဆိုရုံနဲ့ မပြီးသေးဘူး ကိုထွန်းတင်၊ နိုင်ငံစီးပွားဆိုတာ ဘာလဲ၊ ထွက်ကုန်နဲ့ ကုန်ထုတ်လုပ်အားပေါ်မှာ အရေးကြီးတာနော်” </p>
	<p class="block_14">“အခု လောလောဆယ် နိုင်ငံခြားအကူအညီတွေ ရနိုင်တာပဲ၊ မဖွံ့ဖြိုးသေးတဲ့ နိုင်ငံငယ်တွေကို နိုင်ငံကြီးတွေက ပစ်မထားပါဘူး ဦးကျော်သာဦး” </p>
	<p class="block_14">ဦးကျော်သာဦးသည် ရုတ်တရက် စကားမဆက်သေးဘဲ ဦးထွန်းတင်အား အံ့ဩကြည့်ဖြင့် တွေ့ပြီးကြည့်နေ၏။ ပြီးမှ </p>
	<p class="block_14">“အဲဒါဟာ အခက်ဆုံးပေါ့ ကိုထွန်းတင်။ နိုင်ငံခြား အကူအညီ ဆိုတာကို တပ်မက်နေလို့ တိုင်းပြည် ဘယ်တော့မှ မကြီးပွားဘူး။ ပိုပြီး နစ်မွန်းဖို့သာ ရှိတယ်။ တခြားကို မကြည့်ပါနဲ့။ အခုလောလောဆယ် အမေရိကန်တွေဆီက အကူအညီကို ယူနေတဲ့အတွက် ခင်ဗျားတို့မြင်မှာက ပင်လယ်ဘက်ကတို့ မင်္ဂလာဒုံဘက်ကတို့ ဝင်လာတဲ့ ဒေါ်လာတွေကို မြင်မှာ။ တချိန်တည်းမှာ ရှမ်းပြည်ဘက်ကနေ ဝင်လာနေတဲ့ ကေအမ်တီတွေကို ခင်ဗျားတို့ မမြင်ချင်ဟန်ပြုလို့ရမလား” </p>
	<p class="block_14">“ဒါတွေဟာ ဘာဆိုင်လို့တုံး” </p>
	<p class="block_14">ဦးထွန်းတင်သည် အနည်းငယ် စိတ်တိုလာဟန်ရှိ၏။</p>
	<p class="block_14">“ဘာဆိုင်သလဲ၊ ဆိုင်သပေါ့ ကိုထွန်းတင်၊ တခု အရှင်းဆုံး ပြောပြမယ်၊ အမေရိကန်ကပေးတဲ့ အကူအညီဆိုတာ တိုင်းငယ်ပြည်ငယ် တိုးတက်လိုတဲ့စေတနာ ဆန္ဒထက် ကွန်မြူနစ်ဆန့်ကျင်ရေး ဆန္ဒက အဓိကပဲ” </p>
	<p class="block_14">“ဒါဟာ မကောင်းဘူးလား၊ ဘာလဲ ကိုကျော်သာက ဗမာပြည်ကို ကွန်မြူနစ်လက်ထဲ ရောက်စေချင်တာလား” </p>
	<p class="block_14">ဒေါ်ကေသီက ကြားဝင်လာလေသည်။ </p>
	<p class="block_14">ဦးကျော်သာဦးသည် ဒေါ်ကေသီနှင့် ဆန့်ကျင်ဘက်စကား မပြောလို၍ မဖြစ်တော့ဟု နားလည်လာရ၏။ </p>
	<p class="block_14">“ကျုပ် ခုပြောနေတာက ကွန်မြူနစ်တွေရဲ့ကိစ္စကို ပြောနေတာ မဟုတ်ဘူး။ ကျုပ်ပြောချင်တာက ကွန်မြူနစ်တွေ ရောက်ဖို့၊ မရောက်ဖို့ကို ပြောနေတာ မဟုတ်ဘူး။ လောလောဆယ် ကေအမ်တီကျူးကျော်မှုကို ပြောနေတာ။ ဒီမှာ ဒေါ်ကေသီ၊ အမေရိကန်ဆီက အကူအညီဟာ ကေအမ်တီ ကျူးကျော်မှုကို မမြင်မကြားအောင် ပြုစေတာမျိုး ဖြစ်မနေဘူးလား။ တချိန်တည်းမှာ အမေရိကန်ဟာ ကေအမ်တီကို အကူအညီပေးတယ်။ တချိန်တည်းမှာပဲ ဗမာပြည်ကို အကူအညီ ပေးတယ်။ ကဲ ကျုပ်တို့က ဘာလုပ်ရမှာလဲ။ အမေရိကန် အကူအညီဟာ ကေအမ်တီက ကျူးကျော်တာကို ငြိမ်ခံနေဖို့လား။ ဒါမှမဟုတ် ကျုပ်တို့က ကေအမ်တီတွေနဲ့ ပေါင်းပြီး ကွန်မြူနစ် တရုတ်ပြည်ကြီးကိုပါ တိုက်ပေးရမှာလား”</p>
	<p class="block_14">ဒေါ်ကေသီသည် ပါးစပ်ဟောင်းလောင်းဖြစ်နေ၏။ သူ့စိတ်က ဤကိစ္စတွင် ဦးကျော်သာဦးနှင့် ဆက်လက် အငြင်းမပွားသင့်ဟု ယူဆသည်။ </p>
	<p class="block_14">“ကဲပါလေ၊ ဒါကထားပါဦး၊ ကျွန်မတို့က နိုင်ငံခြားအကူအညီ မယူဘဲ ပညာရေးကို အခမဲ့စနစ် ပြဋ္ဌာန်းလို့ရော မဖြစ်ဘူးတဲ့လား” </p>
	<p class="block_14">ပြောလက်စ ဘာသာရပ်ဆီသို့ ပြန်လည် လှီးလွှဲပေးလိုက်၏။ </p>
	<p class="block_14">ဦးထွန်းတင်ကမူ ဦးကျော်သာဦးအား မနှစ်မြို့သောအကြည့်ဖြင့် ကြည့်နေဆဲ ဖြစ်လေသည်။ </p>
	<p class="block_14">“ကျုပ် ခုနကပြောတာ အစိုးရဘက်က အခြေအနေကို ပြောနေတာ မကေသီ၊ ကောင်းပြီ၊ မကေသီပြောသလို အစိုးရက ပညာရေးအသုံးစရိတ် ပိုပြပြီး အခမဲ့ ပညာရေးစနစ် လုပ်ပါပြီတဲ့ အခြေအနေဟာ တဖက်ကတော့ ကောင်းသွားပြီ၊ ဒါပေမဲ့ တိုင်းသူပြည်သားဘက်က ကြည့်ရလိမ့်ဦးမယ် မကေသီ” </p>
	<p class="block_14">“ဘယ်လိုဟာမျိုးလဲ” </p>
	<p class="block_14">“ဒါက အရှင်းကြီးပါ မကေသီ၊ အခုအခါမှာ ကလေးတော်တော်များဟာ ပညာသင်ရေး ပြဿနာထက် ဝမ်းစာရေးပြဿနာကို မိဘတွေနဲ့ ဒိုးတူပေါင်ဖက် ဖြေရှင်းနေရတယ် ဆိုတာကို အစိုးရ မေ့မထားသင့်ဘူး” </p>
	<p class="block_14">“ဘာလဲ၊ အစိုးရက ကလေးတွေ ပညာသင်ဖို့အပြင် ထမင်းလည်း ကျွေးရဦးမယ် ဆိုချင်တာလား” </p>
	<p class="block_14">ဦးထွန်းတင်က ခပ်ဆတ်ဆတ် ဝင်မေးလိုက်သောကြောင့် ဦးကျော်သာဦးသည် ဦးထွန်းတင်ဘက်သို့ အပြုံးဖြင့်လှည့်ကာ။ </p>
	<p class="block_14">“ဒီလောက်လည်း မဟုတ်ပါဘူး ကိုထွန်းတင်။ ကျောင်းလခက လေးကျပ်၊ ငါးကျပ်ပါ။ တက္ကသိုလ်မှ ၁၅ ကျပ် မဟုတ်လား။ ဒီမှာ ကျောင်းလခ လွတ်ရုံနဲ့ ကလေးတွေ ပညာသင်နိုင်ကြလိမ့်မယ် ထင်သလား။ ကဲပါ တခြားမကြည့်ပါနဲ့ ကျောင်းလခမပေးရတဲ့ မူလတန်း ပညာရေးကိုပဲ တတိုင်းပြည်လုံးက ကလေးတွေအားလုံး သင်ယူနိုင်ပြီလား ဆိုတာကို အရင်စဉ်းစားရလိမ့်မယ်။ အခြေခံပြဿနာက လူအားလုံးရဲ့စီးပွားရေးပြဿနာပဲ” </p>
	<p class="block_14">“ဒီလိုဆိုတော့ အစိုးရလုပ်ပုံဟာ ဘယ်လိုပဲကြည့်ကြည့် အကျိုးမရှိဘူးဆိုတဲ့အပျက်သဘောနဲ့ ကြည့်ရမယ် ဆိုပါတော့” </p>
	<p class="block_14">ဦးထွန်းတင်က ခပ်ငေါ့ငေါ့ မေးလိုက်သည်။ </p>
	<p class="block_14">သို့သော် ဦးကျော်သာဦးသည် မည်သို့မျှ တုန်လှုပ်ခြင်း မရှိဟန်ဖြင့် </p>
	<p class="block_14">“ကျုပ် အပျက်သဘော ဝေဖန်မှုကို သုံးတာမဟုတ်ပါဘူး။ ကိုထွန်းတင်တို့က အစိုးရဘက်နဲ့ နီးစပ်တာ၊ ဝန်ကြီး ဝန်ကလေးများနဲ့ နီးစပ်တာမို့ ဆင်ခြင်နိုင်ဖို့ ကျုပ်ပြောတာပါ။ ကျုပ်သဘောက ခုနေအခါမျိုးမှာ အခမဲ့ပညာရေးစနစ်ထက် တကယ်ပညာသင်ချင်လျက် စီးပွားရေးအခြေအနေ ကြောင့် မသင်နိုင်တဲ့ ကလေးတွေအတွက် ထောက်ပံ့ကြေး ပိုပေးတာမျိုးကို အဓိကထား လုပ်စေချင်တယ်၊ ဆိုလိုချင်တာက ဒီလိုပါ။ ကိုထွန်းတင်တို့လို တတ်နိုင်တဲ့ မိဘတွေဆီက ကျောင်းလခ ယူပြီး တကယ်ချို့တဲ့နေတဲ့ ကလေးတွေကို ထောက်ပံ့တာမျိုးလောက်သာ လုပ်စေချင်တယ်။ တခုပါပဲ ကိုထွန်းတင် တိုင်းပြည်အပေါ်မှာထားတဲ့ စေတနာနဲ့ ရွေးကောက်ပွဲမှာ မဲဆွယ်တာမျိုး မဖြစ်စေချင်ဘူး” </p>
	<p class="block_14">“ဘာလဲ။ ဦးကျော်သာဦးက ဝန်ကြီးချုပ်ဟာ အခမဲ့ပညာရေးစနစ်နဲ့ မဲဆွယ်တယ် ဆိုချင်တာလား” </p>
	<p class="block_14">“ဆိုချင်တာ မဟုတ်ပါဘူး၊ သဘောသက်ရောက်နေတာကို ပြောတာပါ၊ ခင်ဗျား ကျုပ်ပြောတာကို လက်မခံနိုင်ရင် စောင့်ကြည့်ပေါ့၊ အခမဲ့ပညာရေးဟာ အလကားပညာရေး ဖြစ်မသွားရင် အားလုံးအတွက် ကုသိုလ်ကောင်းတယ်လို့ မှတ်ပါမယ်” </p>
	<p class="block_14">သည်ကိစ္စမှာ လူကြီးလူကောင်းတွေ ဆိုသောအသိနှင့် ဟန်လုပ်ရပေမဲ့ ဦးထွန်းတင်အဖို့ အမျက်ထွက်ရသည်။ ဒေါသဖြစ်ရသည်။ စိတ်မှာ မကျေနပ်။ ထိုကြောင့် နောင်အခါများတွင် ဦးကျော်သာဦးဆိုသူနှင့် မလွှဲမရှောင်သာမှသာ ရင်ဆိုင်မည်ဟု ဆုံးဖြတ်၏။ </p>
	<p class="block_14">မည်သို့ဖြစ်စေ၊ မိမိအိမ်တွင် ကျင်းပသော အဓိကရ ဧည့်ခံပွဲကြီးသို့ကား အိမ်နီးချင်း မိတ်ဆွေ တယောက်အနေဖြင့် မဖိတ်လျှင်မသင့်ဟု မှတ်ယူသည်။ မိမိက မဖိတ်စေကာမူ မမကေသီအနေနှင့် ဖိတ်လိမ့်မည်ကို သိထားပြီးဖြစ်၏။ ထို့ကြောင့် ဤဧည့်ခံပွဲကြီးသို့ ဖိတ်ခဲ့ရ၏။ </p>
	<p class="block_14">သူဝင်ရောက်လာသည်ကို တကူးတကန့် ကြိုဆိုနှုတ်ဆက်သည် မဟုတ်စေကာမူ ဦးထွန်းတင်သည် အခြားဧည့်ပရိသတ်များကို ခရီးဦးကြိုပြုရင်း သူ့ကိုလည်း ခရီးဦးကြိုဆို နှုတ်ဆက်ကာ နေရာချထားပေးရ၏။ </p>
	<p class="block_14">စိတ်က ဝန်ကြီးအနားမှ မခွာချင်။ </p>
	<p class="block_14">ထိုကြောင့် ဝန်ကြီး၏စားပွဲသို့ ပြန်လာသောအခါ </p>
	<p class="block_14">“ဦးထွန်းတင် ခုတင်က ဝင်လာတာ ဘယ်သူလဲဗျ” </p>
	<p class="block_14">ဟု ဝန်ကြီးက ဆီးကြိုမေးလာသည့်အတွက် ရုတ်တရက်တွင် ကြောင်အအ ဖြစ်သွားသည်။ </p>
	<p class="block_14">“ဘယ်သူ့ကို ပြောလိုက်တာပါလိမ့်ခင်ဗျာ” </p>
	<p class="block_14">ခါးကို ရှေ့ညွှတ်ပြီး ရိုသေနှိမ့်ချဟန်ဖြင့် မေးလိုက်၏။ </p>
	<p class="block_14">“ခုတင်က ခင်ဗျားနှုတ်ဆက်နေတဲ့ ပင်နီဖျင်ကြမ်းနဲ့ ဝင်လာတဲ့ လူဟာဗျာ” </p>
	<p class="block_14">“ဪ ဦးကျော်သာဦးကိုလား” </p>
	<p class="block_14">“ဟုတ်တယ်၊ ဟုတ်တယ်၊ တဆိတ်ဗျာ ကျုပ်တို့စားပွဲဆီ ခေါ်ပေးစမ်းပါ” </p>
	<p class="block_14">ဦးထွန်းတင်သည် သူ့နားကိုသူ သံသယဖြစ်သည်။ ထိုကြောင့် အံ့သြပြီးမှင်တက်မိနေသေး၏။ သို့သော် ဝန်ကြီး၏အမိန့်ကို သူနာခံရမည်သာ ဖြစ်လေသည်။ ဝန်ကြီးနှင့် ထိုလူကြောင်ကြီးတို့ မည်သို့ ဆက်စပ်နေသည်ကို သိချင်၏။ ဦးကျော်သာဦးကို သွားရောက်ခေါ်ငင်ခဲ့ရသည်။ ဦးကျော်သာဦး ရောက်လာသောအခါ ဝန်ကြီးသည် ကုလားထိုင်မှ ပျာပျာသလဲထကာ </p>
	<p class="block_14">“လာ ဆရာ၊ လာ ထိုင်ပါ၊ ကျွန်တော် ဆရာဝင်လာကတည်းက တူပါတယ်လို့ ကြည့်နေတာ” </p>
	<p class="block_14">နေရာပေးလိုက်၏။ </p>
	<p class="block_14">ဦးထွန်းတင်စိတ်မှာ ထူးဆန်းနေ၏။ </p>
	<p class="block_14">“ငါ့မလည်း ဝန်ကြီး လုပ်တဲ့လူက ဆင့်တယ်ဆိုတော့ လာရတာပေါ့ကွ” </p>
	<p class="block_14">ရယ်ရယ်မောမော ပြောဆိုရင်း ဦးကျော်သာဦးသည် စောစောက ဦးထွန်းတင် ထိုင်နေသော ကုလားထိုင်တွင် ဝင်ထိုင်လိုက်သည်။ </p>
	<p class="block_14">ဦးထွန်းတင်၏စိတ်တွင် ပို၍ ထူးဆန်းနေရလေပြီ။ </p>
	<p class="block_14">“ဒီလို မခနဲ့ပါနဲ့ ဆရာ၊ ခုနေအခါ ကိုယ့်လုပ်ဖော်ကိုင်ဖက်တွေ၊ တပည့်တပန်းတွေချည်းပဲဟာ ဆရာ ခုလို ပစ်ပစ်ခါခါ နေတာကိုက လွန်မနေဘူးလား" </p>
	<p class="block_14">“ထားပါတော့ကွာ၊ ဝန်ကြီး တွေ့ချင်တဲ့ကိစ္စက”</p>
	<p class="block_14">ခပ်ပြတ်ပြတ် မေးလိုက်သည်။ ဦးထွန်းတင်သည် ဝန်ကြီးနှင့် ဦးကျော်သာဦး၏ ဆက်ဆံရေးကို ပို၍ စိတ်ဝင်စားရလေပြီ။ ယခုအခါ သူ့စိတ်အာရုံသည် ဧည့်ခံပွဲသို့ ဝင်ရောက်လာသူများဆီ မရောက်နိုင်။ </p>
	<p class="block_14">“ဆရာလည်း အသက်ကသာ ကြီးလာတယ်၊ အလုပ်တော့ တော်တော် လုပ်နိုင်သေးတာပဲနော်” </p>
	<p class="block_14">“ဟ မလုပ်လို့ ဖြစ်မလားကွ၊ ခုအချိန်မှာပိုပြီး အလုပ်လုပ်ရမှာပေါ့ ဝန်ကြီးရ” </p>
	<p class="block_14">“ဒါထက် ဆရာ့ကို ပညာရေးဝန်ကြီးက ခေါ်တွေ့တယ် မဟုတ်လား၊ ကျွန်တော် ပညာရေး ဝန်ကြီးနဲ့ တွေ့တုန်းက ပြောလိုက်တယ်လေ၊ အဲဒါ ဆရာ သွားမတွေ့ဘူးဆို” </p>
	<p class="block_14">ဦးကျော်သာဦးသည် ရုတ်တရက် စကားပြန်မပေးသေးဘဲ ဝန်ကြီးနှင့် ဝန်ကြီးကတော်ဆီသို့ မျက်စိတချက်ဝင့်ကစားလိုက်သည်။ ပြီးမှ </p>
	<p class="block_14">“တွေ့စရာမှ မလိုဘဲဟာ၊ ဘာကိစ္စနဲ့ ခေါ်တွေ့တယ်ဆိုတာ သိသားပဲ” </p>
	<p class="block_14">“အောင်မယ်၊ ဆရာက ဘယ်လိုလုပ် သိရတာလဲ” </p>
	<p class="block_14">“ဒီမှာ ဝန်ကြီးမင်းရဲ့၊ မင်း ပညာရေးဝန်ကြီးကိုပြောပါ၊ အဲလေ ဒါက မင်းတို့ကိုပြောလိုက်ရင် ပြီးပါတယ်။ ငါ ငတ်ပြီးမသေနိုင်ပါဘူး။ ဒါကြောင့် ငါ ကျောင်းသုံးစာအုပ် ရေးဖို့ စိတ်မကူးဘူး ဆိုတာရယ်။ ငါ့အနေနဲ့ အခု ဆောင်းပါးတွေ ရေးနေတာအတွက် ဘယ်လိုနည်းနဲ့မှ ပိတ်ပင်လို့ မရဘူး ဆိုတာရယ်ကိုတော့ မင်းတို့အားလုံး သိစေချင်တယ်” </p>
	<p class="block_14">ဝန်ကြီးသည် မျက်စိမျက်နှာ ပျက်သွား၏။ ချက်ချင်းပင် ဟန်လုပ်ကာ </p>
	<p class="block_14">“မဟုတ်ဘူး ဆရာ၊ ဆရာ အခုလို ဂျာနယ်တွေ သတင်းစာတွေမှာ ရေးနေတဲ့ ဆောင်းပါးတွေက ကျွန်တော်တို့ကို ပြစ်တင်ဝေဖန်နေတဲ့သဘော မရောက်ဘူးလား” </p>
	<p class="block_14">“ဒါကတော့ မင်းတို့ လိပ်ပြာသန့်ရင် ဘာမှ ပြဿနာ မပေါ်ပါဘူး” </p>
	<p class="block_14">ဦးထွန်းတင်သည် ထိုလူနှစ်ယောက် စကားပြောနေသည်ကို နားထောင်ရင်း ဦးကျော်သာဦးကို ပိုမိုအံ့သြလာရလေသည်။ </p>
	<p class="block_14">ထိုအခိုက်မှာပင် ဒေါ်ကေသီ ရောက်လာခေါ်ငင်သဖြင့် လိုက်ခဲ့ရစေကာမူ ဦးကျော်သာဦးမှာ သူ၏စိတ်အာရုံက တော်တော်နှင့် မထွက်။ </p>
	<p class="block_14">နောက်မှပင် ဦးကျော်သာဦးသည် ဝန်ကြီးလုပ်သူနှင့် ဆရာတပည့် ဖြစ်ခဲ့ကြောင်း သိရ၏။ ပြီး ထိုပွဲမှာပင် ဝန်ကြီးကိုယ်တိုင်က </p>
	<p class="block_14">“ဟိုတုန်းကတော့ ကျုပ်တို့ဆရာပေါ့ ဦးထွန်းတင်၊ ခုတော့ အဘိုးကြီးက နည်းနည်း ကြောင်ချင်တယ်၊ အသက်ကလည်း ကြီးလာလို့ ထင်ပါတယ်” </p>
	<p class="block_14">ဟူသော မှတ်ချက်စကား ပြောခဲ့သည်။ </p>
	<p class="block_14">ထိုလူသည် ယခုတဖန် သူ့အတွေးအာရုံသို့ ဝင်ရောက်လာနေပြန်ချေ၏။ ဦးထွန်းတင်သည် ဦးကျော်သာဦးအကြောင်းကို စိတ်ဝင်စားရမည်လား။ ဂရုမဲ့ပြုထားရမည်လား ဝေခွဲမရနိုင်သေးပေ။ </p>
	<p class="block_14">စောစောကလည်း ထိုသို့ ဦးကျော်သာဦးနှင့်ပတ်သက်၍ စိတ်ဒွိဟဖြစ်စဉ်မှာ ဒေါ်စောကြည်နှင့် တွေ့ခဲ့ရသည်။ </p>
	<p class="block_14">ယခုလည်း ဦးကျော်သာဦးနှင့် ပတ်သက်သော အတွေးစမပြတ်မီမှာပင် ဒေါ်စောကြည်သည် အတွေးအာရုံသို့ဝင်လာပြန်လေသည်။ ဦးထွန်းတင်သည် ဝီစကီဖန်ခွက်ကို မော့ကာ တကျိုက် သောက်လိုက်ပြန်၏။ </p>
	<p class="block_14">ဒေါ်စောကြည်ဆိုသည်မှာလည်း သူ၏ အပေါင်းအသင်းများတွင် အံ့ဩလောက်အောင် ထူးခြားသော မိန်းမတယောက်အဖြစ် ဦးထွန်းတင် မှတ်ယူခဲ့ရသော အမျိုးသမီးတယောက် ဖြစ်သည်။ </p>
	<p class="block_14">ဒေါ်စောကြည်သည် နိုင်ငံရေးလောကတွင် ထင်ရှားသော အမျိုးသမီး ခေါင်းဆောင်တဦး ဖြစ်သည်။ သူ၏ သြဇာနှင့် တန်ခိုးသည် အမျိုးသမီးများသာ မဟုတ်၊ ယောက်ျားသားများ အပေါ်မှာပင် လွှမ်းမိုးဖြန့်ကြက်နိုင်ခဲ့လေသည်။ </p>
	<p class="block_14">ပြီးခဲ့သော ရွေးကောက်ပွဲ မတိုင်မီကပင် ဒေါ်စောကြည်နှင့် သိကျွမ်းခဲ့ရစေကာမူ ရွေးကောက်ပွဲကာလအတွင်း ဒေါ်စောကြည်၏ ကြိုးပမ်းမှုများကို ဦးထွန်းတင် တွေ့ကြုံခဲ့ရသည် ဖြစ်သောကြောင့် လေးစားခြင်းလည်း ဖြစ်ခဲ့ရ၏။ </p>
	<p class="block_14">ထိုအမျိုးသမီးကြီးသည် အသက် ၄၀ သာသာပင် ရှိပေဦးမည်။ မျက်နှာသွင်ပြင်က ကျက်သရေ ရှိသည်။ ခံ့ညားသည်။ ဟန်ပန်သဏ္ဌာန်က တက်ကြွ သွက်လက်ဖျတ်လတ်သည်။ </p>
	<p class="block_14">ယခုအခါ မိမိ၏အိမ်သားများနှင့် ထိုအမျိုးသမီးကြီးတို့ သိကျွမ်းခင်မင်ခွင့် ရခဲ့ပြီ ဖြစ်သည်ကိုလည်း ဦးထွန်းတင် ဂုဏ်ယူမိလေသည်။ </p>
	<p class="block_14">ဦးထွန်းတင်သည် သူ၏အတွေးစကို ဖြတ်ပစ်ဖို့ ကြိုးစားလိုက်ပြန်၏။ </p>
	<p class="block_14">ဝီစကီခွက်ကို မော့သောက်ပြီး ထပ်၍ဖြည့်စွက်ကာ တကျိုက် ထပ်သောက်ပြန်သည်။</p>
	<p class="block_14">ထိုအခါ ဒေါ်စောကြည်သည် သူ့အတွေးအာရုံမှ ထွက်သွားပြန်၏။ </p>
	<p class="block_14">စောစောက ဧည့်ခံပွဲကြီးသည် စိတ်အာရုံတွင် ပျောက်ကွယ်မသွား။ ဘယ်အခါမျှလည်း ပျောက်ကွယ်သွားလိမ့်မည် မဟုတ်ဟု ယူဆထားလိုက်၏။ </p>
	<p class="block_14">အရက်ရှိန်ကြောင့် စိတ်သည် ပိုမိုသွက်လက်လာ၏။ အမြင်စိတ်၌ စောစောက ဧည့်ပရိသတ်များသည် တယောက်ပြီးတယောက် ဝင်ရောက်လာကြလေသည်။ အတွင်းဝန်များ၊ ညွှန်ကြားရေးဝန်များ၊ နိုင်ငံခြားသံရုံးများက အတွင်းဝန်များ၊ ကုန်သည်ကြီးများ၊ သူဌေးကြီးများ၊ သည်အထဲမှာ သခင်ဖေသိန်း ပါဝင်လာခဲ့ပြန်လေသည်။ </p>
	<p class="block_14">သခင်ဖေသိန်းနှင့် ပြန်လည်ဆုံစည်းရခြင်းကို ဦးထွန်းတင် အားတက်သည်။ သခင်ဖေသိန်းကို သူ ရန်ကုန်ရောက်ပြီး မကြာမီပင် ဦးထွန်းတင် ပြန်၍တွေ့ရသည်။ သူလည်း ပေါက်ရောက်သော ပုဂ္ဂိုလ်တဦးဖြစ်သည်။ ပြီးခဲ့သော ရွေးကောက်ပွဲတွင် မြိုင်သာယာမှ ပြန်လည် အရွေးခံခဲ့သည်။ ယခုအခါ ပါလီမန် အတွင်းဝန်ပင် ဖြစ်နေပေပြီ။ </p>
	<p class="block_14">“ဦးထွန်းတင်ကိုတော့ ကျုပ် ချီးကျူးသဗျာ၊ တကယ်ပဲ ဦးထွန်းတင် အခုလောက် အောင်မြင် စွမ်းဆောင်နိုင်တဲ့အတွက် ကျုပ် ချီးကျူးလို့ မဆုံးဘူး။ ဒီအတွက် မြိုင်သာယာနဲ့ ကျုပ်တို့ရဲ့ ကျေးဇူးတွေကိုတော့ မေ့မပစ်နဲ့ဗျို့” </p>
	<p class="block_14">ဟူသော ရယ်မောရွှင်ပျ စကားကို ဆိုခဲ့သေး၏။ </p>
	<p class="block_14">နောက်တပတ်တွင် သူနှင့် တွေ့ဆုံရန် ချိန်းဆိုထားသည်ကိုလည်း ဦးထွန်းတင် သတိရလာပြန်၏။ </p>
	<p class="block_14">သို့သော် သခင်ဖေသိန်းသည် မိမိ၏စိတ်အာရုံကို ဤဧည့်ခံပွဲကြီးမှ ဝေးရာသို့ ခေါ်သွားသည်ဟု ဦးထွန်းတင် ထင်မှတ်ရသည်။ ယခု ထွေပြားမူးယစ်သော စိတ်အာရုံသည် မြိုင်သာယာသို့ ရောက်သွားပြန်သည်။ </p>
	<p class="block_14">တုန်လှုပ်သည်။ ထိတ်လန့်သည်။ </p>
	<p class="block_14">ဦးထွန်းတင်သည် အရက်ကိုဖိ၍ သောက်ချလိုက်သည်။ </p>
	<p class="block_14">သို့သော် စိတ်အာရုံဆီသို့ တသီကြီးတိုး၍ ဝင်လာကြသူများသည် ပျောက်ကွယ်၍ မသွားကြပေ။ </p>
	<p class="block_14">တမ်းတခြင်း၊ ဆွတ်ပျံ့ခြင်းတို့ကို အေးငြိမ်းက ယူလာသည်။ ထိတ်လန့်ခြင်း၊ တုန်လှုပ်ခြင်း တို့ကို ဗိုလ်ကျော်မောင်က ယူလာသည်။ အေးငြိမ်းနှင့် ပတ်သက်၍ မအံ့ဩမိပေမဲ့ ဗိုလ်ကျော်မောင် ရောက်လာခြင်းကိုကား အံ့သြသည်။ </p>
	<p class="block_14">အမြင်အာရုံမှာ လှောင်ပြောင်ရယ်မောနေသော ဗိုလ်ကျော်မောင်ကို မြင်လာ၏။ </p>
	<p class="block_14">“ဘယ်နှယ့် သီရိပျံချီ ဦးထွန်းတင်၊ ခင်ဗျားရဲ့စွန့်စားမှုအတွက် ဂုဏ်ယူလို့ မဆုံးနိုင်တော့ဘူးလား” </p>
	<p class="block_14">ဟူသော ဗိုလ်ကျော်မောင်၏အသံကို ကြားလာ၏။ နားမှာ ပူလောင်မိသည်။ </p>
	<p class="block_14">‘ငါ မူးနေပြီ’ ဟုလည်း ထင်သည်။ ဝီစကီဖန်ခွက်ကို ဆက်တိုက်မော့သည်။ </p>
	<p class="block_14">လူမှန်းမသိအောင် မူးမည်ဟု စိတ်ထဲက ဆုံးဖြတ်သည်။ </p>
	<p class="block_14">မြောက်ဘက်လေနှင့် တောင်ဘက်လေတို့သည် သစ်ပင်များကို ဝေ့ပတ် ပြေးလွှားနေကြဆဲ ဖြစ်၏။ </p>
	<p class="block_14">လမင်း၏ အလင်းရောင်သည် ငြိမ်သက်ဝင်းပနေလေသည်။ </p>
	<p class="block_14">ညသည် တိတ်ဆိတ်မြဲ တိတ်ဆိတ်နေလေသတည်း။ </p>
	<p class="block_6" id="calibre_link-87">◾</p>
</div>

<div class="calibre" id="calibre_link-21">
<h1 class="block_12" id="calibre_link-88">| ၁၇ |</h1>
	<p class="block_13">&nbsp;</p>
	<p class="block_14">ယခုတော့ နွယ်နှင့် တွေ့ရမည်ကိုပင် ကိုကိုထွန်း ဝန်လေးရလေပြီ။ </p>
	<p class="block_14">ခါတိုင်းဆိုလျှင် ကျောင်းပြန်ချိန်မှာ သင်တန်း အရင်ပြီးသူက စောင့်ရမြဲဖြစ်သည်။ နှစ်ယောက်စလုံး သင်တန်းများ ပြီးခါမှ အိမ်သို့အတူပြန်ကြသည်။ အချိန်စောနေသေးလျှင် ကိုကိုထွန်း နွယ်နှင့်အတူ လိုက်ပါသွားမြဲဖြစ်၏။ ပြီးလျှင် ခရေပင်အောက်မှာ နွယ် ရေးစပ်ထားသော ကဗျာတွေကို ဖတ်ရသည်။ </p>
	<p class="block_14">နွယ့်ကိုတော့ သူ အမှန်ပင်အံ့သြသည်။ နေ့ခင်းတိုင် စာသင်ခန်းမှာ ဖားခွဲသောလက်က ညတိုင်မှာ ကဗျာရေးဖွဲ့သည်ဆိုခြင်းကို ကိုကိုထွန်း အံ့ဩသည်။ ပို၍အံ့သြရသည်ကား နွယ့်ကဗျာကို ဖတ်ရတိုင်း နွယ့်မျက်နှာကို စေ့စေ့မျှ မကြည့်ဝံ့ခြင်းပင်တည်း။ တကယ်တမ်း မကြည့်ဘဲလည်း မနေနိုင်။ သည်တော့ လျှပ်ပြက်သည့်နှယ် ခိုးကာ၊ ဝှက်ကာ၊ ပုန်းကွယ်ကာနှင့် ကြည့်ရသည်။ ရောင့်ရဲသည် မဟုတ်မှန်း မွတ်သိပ်သောရင်က သိသည်။ ခန္ဓာကိုယ်က နွယ့်ရှေ့မှာ ထိုင်နေသည် မှန်ပါလျက် စိတ်က နွယ်နှင့်ဝေးရာကို ဒုန်းစိုင်း၍ ပြေးတတ်သည်။ ဘယ်မှာမှ နွယ်နှင့်လွတ်ရာ မရှိပြီထင်ကာ အရှိန်မသတ်ဘဲ ပြေးသည်။ ရင်ထဲက တလှပ်လှပ် တုန်လာသည်။ လည်ချောင်းမှာ ဆို့နင့်လာသည်။ အာခေါင်က ခြောက်သွေ့ပူလောင်လာ၏။ သို့ပေမဲ့ ပြေးတုန်းပဲရှိသည်။ မျက်လုံးအစုံမှာ ရီဝေမှုန်မှိုင်းလာသည်။ </p>
	<p class="block_14">သည်လိုနှင့် အိမ်သို့ပြန်ခဲ့ရသည့် ညနေပေါင်း မရေမတွက်နိုင်တော့ပြီ။ အိမ်ရောက်သောအခါ ပေါက်စမကို မျက်နှာချင်း မဆိုင်ရဲ။ နုငယ်ငယ်ကလည်း ကိုကို့ကို စိမ်းကားတတ်လွန်းပြီဟု အထင်ရောက်သည်။ ဖေဖေက မနှစ်မြို့သောအကြည့်နှင့် ကြည့်သည်။ မေမေက နားမလည်သော အကြည့်နှင့် ကြည့်သည်။ အန်တီကေသီသည် ရှုတ်ချပြစ်တင်လိုဟန်ရှိ၏။ ညီညီက ဘယ်အခါမျှ ဂရုမစိုက်ဘူး ဆိုလေဟန် ပြတတ်သည်။ သည်လူတွေအနက် ကိုကိုထွန်း မည်သူ့အားမျှ ရင်မဆိုင်ဝံ့။ အသက် ၂ဝ မပြည့်သေးပေမဲ့ သူ့ကိုယ်ကိုယ်သူ ရင့်ကျက်ပြီဟု အထင်ရောက်သည်။ မျက်စိအာရုံမှာ မြင်လာသည်ပဲ ဖြစ်စေ၊ နားအာရုံမှာ ကြားလာသည်ပဲဖြစ်စေ၊ နှလုံးသည်းပွတ်မှာ ထိတွေ့လာသည်ပဲ ဖြစ်စေ မည်သည်ကိုမဆို အမှန်မြင်ဝံ့သည်။ မြင်တတ်သည်။ ကြားဝံ့သည်။ ကြားတတ်သည်။ ခံစားဝံ့သည်။ ခံစားတတ်သည်ဟူသော အထင်မျိုးဖြင့် သူ့ကိုယ်သူ ကျေနပ်ခြင်းမျိုးလည်း ဖြစ်ခဲ့ဖူး၏။ </p>
	<p class="block_14">နွယ်နှင့် တွေ့ရလျှင် ပျော်သည်။ နွယ်နှင့် စကားဆိုရလျှင် ရွှင်သည်။ နွယ်နှင့် ပတ်သက်၍ ကြည်နူးရွှင်ပျရသည်။ စိတ်နှလုံးချမ်းမြေ့ရသည်။ ထို အလုံးစုံသော စိတ်ဝေဒနာ ချိုမြိန်စေသည်တို့ကို နွယ်သာလျှင် ဖန်တီးနိုင်စွမ်းသည် စိတ်အထင်ဖြင့် နွယ့်ကို သူချစ်နေပြီမှာ အမှန်ပဲဟုလည်း မှတ်ယူခဲ့ဖူး၏။ တခါတခါ သူ့မျက်လုံးအစုံနှင့် နွယ်မျက်လုံးအစုံတို့ ဆုံစည်းမိကြသောအခါ ကောင်းကင်တွင် မိုးတိမ်တို့ အချင်းချင်း ဆုံသည်ကြောင့်ဖြစ်သော လျှပ်စီးနှယ် ဝင်းလက် ပြိုးပြက်သည်မှာ အဆုံးအစမရှိ အဓိပ္ပာယ်ကိုဆောင်သော စကားလုံးများဖြစ်မည် မှတ်ယူကာ ခန္ဓာအနှံ့ ပီတိပျံ့ခဲ့ရလေသည်။ </p>
	<p class="block_14">နွယ်နှင့် ဝေးသောအခါ ပူဆွေးတမ်းတရသည်ဟုလည်း သူ့စိတ်က ထင်မှတ်သည်။ မည်သို့ဖြစ်စေ ထိုအလုံးစုံသောဝေဒနာတို့ကို သူခံစားရသည့်အတွက် ပင်ပန်းသည်ဟု ဘယ်အခါကမျှ မထင်ချင်။ ဟန်ဆောင်သည်မဟုတ်ပေမဲ့ နွယ်သည် သူ့အပါးမှ ဘယ်အခါမျှ ခွာသွားလိမ့်မည် မထင်ခဲ့။ သူ့နှုတ်ဖျားက ဖွင့်ဟမပြောသော်လည်း ရင်ထဲမှ စကားသံကို နွယ် ကြားတတ်သည်ဟု ထင်သည်။ နွယ့်နှုတ်ဖျားမှ တုံ့ပြန်မေတ္တာစကား မဆိုစေကာမူ နွယ့်ကဗျာတွေသည် သူ့ရင်ထဲက စကားများကို တုံ့ပြန်ခြင်း ဖြစ်သည်ဟုလည်း အစွဲအမှတ် ထားခဲ့သည်။ </p>
	<p class="block_14">သို့ပါလျက် မနေ့က ညနေခင်းသည် ခါတိုင်းညနေခင်းမျိုး မဟုတ်ခဲ့ပါတကား။ </p>
	<p class="block_14">အစကတော့လည်း ကိုကိုထွန်းစိတ်မှာ ညနေခင်းများသည် ဘယ်အခါမျှ ပြောင်းလဲခြင်း ရှိလိမ့်မည် မဟုတ်ဟု ပုံသေကားကျ မှတ်ယူထားခဲ့သည်။ </p>
	<p class="block_14">ထိုကြောင့် နွယ်တို့ သင်တန်းများ ပြီးဆုံးသည်အထိ စာကြည့်တိုက်ဘေးမှ ကံ့ကော်ပင်အောက်မှာ စာတအုပ်ကို အဖော်ပြုကာ နွယ့်ကို စောင့်သည်။ ပွင့်စပြုပြီဖြစ်သော ကံ့ကော်ပန်းကို နွယ့်အတွက် ခူးထားနှင့်သည်။ နွယ်လာသောအခါ အပြုံးနှင့် ကြိုသည်။ မျက်လုံးဖြင့် စကားဆိုသည်။ နွယ့်စကားကို နှလုံးသည်းပွတ်ဖြင့် နားထောင် ကြားနာရသည် ထင်၏။ </p>
	<p class="block_14">နွယ့်လက်ထဲက ကံ့ကော်ပန်းကို မြင်ရတော့ တုန်လှုပ်သည်။ </p>
	<p class="block_14">“ဟင်၊ နွယ် ရလာပြီပဲ၊ ကိုထွန်းတောင် နွယ့်ဖို့ ခူးထားသေး” </p>
	<p class="block_14">ဆိုသောအခါ သူက အပြုံးမပျက်။ </p>
	<p class="block_14">“နွယ့်ဖို့ဖြင့်လည်း ပေးပေါ့ ကိုထွန်းရဲ့၊ နွယ် အများကြီး ပန်ရတာပေါ့” </p>
	<p class="block_14">ပြောကာ လက်ကို ကမ်းလာသည်။ </p>
	<p class="block_14">ကိုကိုထွန်းသည် သူ့လက်ကပန်းကို နွယ့်ဆီသို့ လှမ်းပေးလိုက်၏။ လက်က တုန်တုန်ယင်ယင် ဖြစ်နေသည်။ </p>
	<p class="block_14">“နွယ် ဘယ်က ရလာတာလဲဟင်” </p>
	<p class="block_14">စိတ်မှာက မေးသင့်သောမေးခွန်း မေးသည်ထင်နေသည်။ ကိုကိုထွန်းအသံမှာက မသိမသာ လှုပ်ခါသည်။</p>
	<p class="block_14">ဒါကို နွယ် ဂရုမထား။ နွယ့်အဖို့တော့လည်း ဘာကိုမျှ ဂရုမထားဟန်ဖြင့် </p>
	<p class="block_14">“စောစောက သူငယ်ချင်းတယောက်က ပေးတာနဲ့ နွယ်ယူလာတာ” </p>
	<p class="block_14">ဟု ခပ်ပေါ့ပေါ့ ဖြေသည်။ </p>
	<p class="block_14">ကိုကိုထွန်း၏ အမည်မသိ စိတ်ဝေဒနာသည်လည်း ပြေပျောက်သည်။ သည်ကတည်းက ယနေ့ ညနေခင်းသည် ခါတိုင်းနှင့်မတူ ပြောင်းလဲနေပါကလားဟု ကိုကိုထွန်း တွေးမိဖို့ ကောင်းလေသည်။ သို့သော် သူမတွေး။ စောစောက စကားတွေကိုမေ့ကာ ရယ်ရယ်ပြုံးပြုံး စကားဆိုလျက် အိမ်သို့ပြန်ခဲ့သည်။ ခါတိုင်းလိုပဲ ပျော်ရ၊ ရွှင်ရ၊ ကျေနပ်ရသည်။ သို့ပေမဲ့ </p>
	<p class="block_14">“ကိုထွန်း အိမ်ကိုလိုက်ဦးမှာ မဟုတ်လား” </p>
	<p class="block_14">ဆိုသော နွယ့်မေးခွန်းသည် အစဉ်အလာ မဟုတ်လှပေ။ သည်မေးခွန်း ထူးခြားသည်ဟူ၍ ကိုကိုထွန်း မထင်မှတ်။ </p>
	<p class="block_14">“ဒါများအဆန်းလား” </p>
	<p class="block_14">ဟူသော တုံ့ပြန်မေးခွန်းနှင့် ချေသည်။ </p>
	<p class="block_14">သည်တော့လည်း နွယ် ဘာစကားမျှ မပြော။ အိမ်သို့ရောက်ခါမှပင် </p>
	<p class="block_14">“ကိုထွန်းကို နွယ် စကားတခွန်း ပြောချင်တယ်” </p>
	<p class="block_14">ထိုစကားကိုတော့ ဆန်းသည်ထင်၏။ ကြည့်လေ။ နွယ်ပြောမည်ဆိုသောစကားကို မရောက်မီ နိဒါန်းတွေ၊ ပဏာမတွေ ပျိုးနေစဉ်မှာပင် ကိုကိုထွန်း ရင်တုန်လှသည်။ </p>
	<p class="block_14">အဆုံးကျတော့ ကိုအေးလွင်ဆီမှ စာခြောက်စောင်တိတိ ရရှိထားပြီးဖြစ်ကြောင်းကို ပြောသည်။ စာတွေ ထုတ်ပေးသည်။ </p>
	<p class="block_14">သည့်နောက် နွယ်ပြောသည့်စကားတွေသည် နားတွင် သဲသဲကွဲကွဲ မရှိလှတော့ပေ။ </p>
	<p class="block_6">◾</p>
	<p class="block_14">ကိုအေးလွင်ကို ကိုကိုထွန်း ကျောင်းရောက်ပြီး မကြာမီမှာပင် သိကျွမ်းခဲ့ရသည်။ သူသည် အသက် ၂ဝ စွန်းပြီးဖြစ်မည်။ ရုပ်ရည်သန့်ပြန့် လေးစားချစ်ခင်ဖွယ်သော အသွင်ရှိသည်။ သိမ်မွေ့ နူးညံ့သော သူ့စကားများသည် ဘယ်အခါမျှ ငြီးငွေ့ဖွယ်ဖြစ်စေမည် မဟုတ်သော စကားများ ဖြစ်သည်။ </p>
	<p class="block_14">ကိုအေးလွင်သည် ရှမ်းပြည်တောင်ပိုင်း၊ ပွေးလှမြို့သားဖြစ်၏။ မိဘများမှာ ယာသမားများ ဖြစ်ကြသည်။ သို့သော် မိဘများသည် သားတယောက်ကို တက္ကသိုလ်သို့ပို့၍ ပညာသင်ပေးနိုင် လောက်သော ငွေကြေးအင်အား ပြည့်စုံကြသူများ မဟုတ်ပေ။ ထိုကြောင့် တက္ကသိုလ်ဝင် စာမေးပွဲ ဖြေဆိုပြီးသည်နှင့် သူ့ကို ဆရာအတတ်သင်သိပ္ပံလို ကျောင်းမျိုးမှာ ရှမ်းပြည်နယ် အထောက်အပံ့နှင့် ပညာသင်စေမည်။ နှစ်နှစ်ကြာလျှင် အလယ်တန်းဆရာဖြစ် လက်မှတ်ရလာမည်။ ထိုအခါ ပွေးလှမြို့တွင် သို့မဟုတ် အနီးအနား မြို့တမြို့မြို့တွင် အလယ်တန်းဆရာ လုပ်ကိုင်ပြီး အသက်မွေးဝမ်းကျောင်း ပြုစေမည်ဟူ၍ မိဘများက ရည်ရွယ်ထားခဲ့ကြသည်။ ကိုအေးလွင်အနေနှင့်က ကျောင်းစာသင်ခန်းမှာထက် ယာလုပ်ငန်းမှာသာ စိတ်ဝင်စားသည်။ သူငယ်စဉ်ကတည်းက ကျင်လည်ခဲ့ရသော ယာခင်းတွေထဲမှ အာလူးတွေ၊ ဂေါ်ဖီထုပ်တွေနှင့် ပတ်သက်၍လည်းကောင်း၊ စိုက်ခင်းထဲမှ လိမ္မော်တွေ၊ သစ်သော့တွေနှင့် ပတ်သက်၍လည်းကောင်း အမျိုးမျိုး စိတ်ကူးယဉ်ခဲ့ဖူးသည်။ </p>
	<p class="block_14">ပွေးလှမြို့သည် ကုန်သွယ်လမ်းမကြီးဖြစ်သော ရွှေညောင် သာစည် ရထားလမ်း၏ အတွင်းပိုင်းမှာ ရှိသည်။ ထိုကြောင့် ထွက်သမျှသီးနှံများကို အောင်ပန်းမှတဆင့် တင်ပို့ရသည်။ ပွေးလှက သီးနှံတွေကို အောင်ပန်းမှတဆင့် သာစည်သို့၊ သာစည်မှတဆင့် မြန်မာပြည် အလယ်ပိုင်းသို့ ဖြန့်သည်။ တချို့ကို ရန်ကုန်သို့ ပို့သည်။ ဒါတွေကိုလည်း ကိုအေးလွင် သိခဲ့သည်။ </p>
	<p class="block_14">ထိုကြောင့် သူတို့ယာခင်းထဲမှ အသီးတွေ၊ အနှံတွေကို ပိုပြီး ကြီးထွားခိုင်ဖြီးစေချင်သည်။ ပိုပြီးများပြားစေချင်သည်။ သာစည်၊ ရန်ကုန်နှင့် မြန်မာပြည်အလယ်ပိုင်းသာမဟုတ် တပြည်လုံးသို့ အနှံ့ ပို့ဆောင်ချင်သည်။ ပိုလျှံလျှင် နိုင်ငံခြားမှာလို စည်သွတ်ဘူးတွေ လုပ်ချင်သည်။ အလယ်တန်းလောက်ကစပြီး ပထဝီဘာသာကို လေ့လာသင်ယူခဲ့ရသောအခါ သည်အရပ်မှာ ယခုထက် သီးနှံမျိုးစုံစုံ စိုက်ရလျှင် ကောင်းမည်ဟု စိတ်ကူးရခဲ့သည်။ တိရစ္ဆာန်မွေးမြူရေး ဖြစ်နိုင်မည်လားဟုလည်း စိတ်ကူးယဉ်ခဲ့သည်။ တခါတခါ သူ့ပတ်ဝန်းကျင်ကို ပထဝီမှာ သင်ခဲ့ရသော ဩစတြေးလျတိုက် အလယ်ပိုင်းကုန်းမြင့်အဖြစ် မြင်ကြည့်သည်။ ဆောင်းမှာ မိုးရွာသည့်အရပ် မဟုတ်ပေမဲ့ မြေထဲပင်လယ်မှ သီးနှံတွေ သည်မှာစိုက်လျှင် ဖြစ်နိုင်မည်လားဟုလည်း တွေးကြည့်သည်။ စိတ်ကူးမှာသာ အမျိုးမျိုးဖြစ်သည်။ လက်တွေ့လုပ်ရမည် ဆိုသောအခါ ဘာမျှလုပ်တတ်သည် မဟုတ်တော့ စိတ်ထဲက မခံချိ။ </p>
	<p class="block_14">ယာအလုပ်၊ စိုက်ခင်းအလုပ် ဆိုသည်မှာ ဆင်းရဲသည်၊ ပင်ပန်းသည်ကို မိဘများဘဝက သက်သေပြသည်။ ဒါကိုလည်း သူမကျေနပ်။ သူ့မိဘများမှာ ကိုယ်ပိုင်လုပ်စရာ စိုက်ခင်းကလေး ရှိသေး၍ တော်သေး၏ဟု ဆိုနိုင်မည်။ တချို့မှာ သည်လို အပင်ပန်းခံလုပ်ရန် စိုက်ခင်းကလေးမျှ မရှိသည်ကြောင့် ဆင်းရဲနွမ်းပါးလှသည်ကိုလည်း သူ မရှုဆိတ်။ သည်နေရာကလူတွေသည် ရိုးသည်။ စိတ်ထားဖြူစင်သည်။ ဒါကိုတော့ ကိုအေးလွင် နှစ်သက်ပါ၏။ သို့ပေမဲ့ ရိုး၍၊ အသည် ဖျင်းသည်ဟူ၍ အဆိုခံရမည်ကိုတော့ သူ မကြိုက်။ ရိုးသားခြင်းနှင့် ညံ့ဖျင်းခြင်းကို အရောမခံနိုင်။ ရိုးသားလွန်း၍ ဆင်းရဲသည်ကိုပင် ဆင်းရဲလှပါတကားဟု မညည်းညူတတ်သော ပတ်ဝန်းကျင် ကျေးရွာတွေ၏ ဘဝကိုလည်း သူ့စိတ်က မချင့်မရဲ။ ဖြစ်သမျှအကြောင်း အကောင်းဆိုသည်ထက် ကောင်းသမျှ အကြောင်းတွေ ဖြစ်လာအောင် လုပ်ကြည့်ချင်သည်။ သည်တော့ မိဘဆီက မလောက်မင ထောက်ပံ့ကြေးကို ယူသည်။ လိုအပ်သည့်စရိတ်ငွေကို အပြင်မှာ အလုပ်လုပ်ပြီး ရှာမည်ဆိုကာ ရန်ကုန်တက္ကသိုလ်သို့ ရောက်လာခဲ့လေသည်။ သည်မှာ စိုက်ပျိုးရေးသိပ္ပံပညာကို အတတ်သင်မည် ဟုလည်း ဆုံးဖြတ်ခဲ့သည်။ </p>
	<p class="block_14">အိမ်မှမိဘများမှာ သားဆန္ဒကို မတားရက်သည်ဖြစ်၍ နောက်ဆုံးတွင် တလလျှင် ငွေ ၅ဝ မျှ အထောက်အပံ့ ပြုမည်ဆိုကာ ကိုအေးလွင်အား တက္ကသိုလ်ပညာ ဆက်လက်သင်ယူစေခဲ့ကြရသည်။ တက္ကသိုလ်ပညာအတွက် တလ ၅၀ ဆိုသည်မှာ အရာရောက်လှသည် မဟုတ်ပေ။ ထိုကြောင့် ကိုအေးလွင်သည် ရန်ကုန်ရောက်သည်နှင့် ပညာသင်ရင်း အလုပ်လုပ်နိုင်မည့် အလုပ်ကို ရှာဖွေခဲ့ရလေသည်။ သည်မှာ ကိုအောင်သူနှင့် တွေ့သည်။ </p>
	<p class="block_14">ကိုအောင်သူမှာ ဂျာနယ်တစောင်ကို ဦးစီးထုတ်ဝေနေသူ ဖြစ်လင့်ကစား ပုံနှိပ်တိုက်ရှိသည် မဟုတ်။ စာစီခုံကလေးမျှထောင်ကာ စက်ရိုက်ငှားပြီး ထုတ်ဝေနေရသူ ဖြစ်သည်။ သူ့မှာ အလုပ်သမား အပိုငှားနိုင်စွမ်း ရှိသည်လည်း မဟုတ်ပေ။ ‘ပြည်သူ့အရုဏ်ဦးဂျာနယ်’ ၏ အယ်ဒီတာအလုပ်၊ စာပြင်ဆရာအလုပ်များကို သူ လုပ်သည်။ စက္ကူထုပ် သယ်ယူရေး၊ စာဖောင် အပို့အယူ၊ ဂျာနယ် အဖြန့်အချိကို သူနှင့်အတူ တွဲဖက်လုပ်ကိုင်မည့် လူငယ်တယောက်တော့ ရှိသည်။ စာစီသမားဟူ၍လည်း သုံးယောက်လောက်ကိုသာ လိုအပ်မှ နေ့စားငှားရသည်။ ဂျာနယ်၏ အမြတ်ငွေမှာ ပထမဆုံးစာစီသမားနှင့် သူ့ကို ကူညီလုပ်ကိုင်သည့် သူငယ်အတွက် အဓိက ဖြစ်စေရသည်။ ပိုသည်ကို ရေးဖော်မိတ်ဆွေနှင့် ဆရာသမားများကို ပေးနိုင်သည်လည်းရှိ၊ မပေးနိုင်သည်လည်းရှိ ကြုံရတတ်၏။ သူ့အဖို့မှာက တကိုယ်ရေ တကာယသမားဖြစ်၍ ကြုံရာအိမ်မှာ စားနိုင်သောက်နိုင်သည်ဟု မှတ်ယူထားသူဖြစ်သည်။ </p>
	<p class="block_14">သည်အခြေအနေမျိုးမှာ သူ့ဂျာနယ်နှင့် သူ့စာအုပ်များကို အမြဲဖတ်ရှုခဲ့သော သူ့စာဖတ်ပရိသတ် ကိုအေးလွင်က သူ၏အကျပ်အတည်းကို ဂျာနယ်တိုက်သို့ ကိုယ်တိုင် ရောက်လာ ပြောဆိုပြန်သောအခါ </p>
	<p class="block_14">“ကောင်းပြီလေ၊ ခင်ဗျားအတွက် ကျွန်တော် တတ်နိုင်သမျှ ကူညီပါမယ်၊ ခက်တာက ကျွန်တော့်မှာကလည်း မနေနိုင်လို့သာ လုပ်နေရတာ အမြတ်အစွန်းဆိုတာ မရေရာဘူး ကိုအေးလွင်၊ ဒီတော့ ကျွန်တော် ခင်ဗျားအတွက် တလ ၃ဝ လောက်တော့ ပေးနိုင်အောင် ကြိုးစားမယ်၊ ခင်ဗျား အချိန်ပေးနိုင်ရင် ညပိုင်း ပရု(ဖ်) လာပြီးဖတ်ပေးလေ၊ ညတိုင်းတော့ မဟုတ်ပါဘူး၊ အထူးသဖြင့် လိုအပ်တာက တလမှာ ဒုတိယပတ်နဲ့ စတုတ္ထပတ်လောက်ပဲ လိုမယ်” </p>
	<p class="block_14">ဟု သူ့စိတ်မှာ ရှိသမျှကို ခပ်ပြတ်ပြတ် ပြောခဲ့၏။ </p>
	<p class="block_14">ကိုအေးလွင်အဖို့တော့လည်း အိမ်က ၅၀၊ သည်မှာ ၃၀၊ အားလုံး ၈၀ ဆိုလျှင် လောက်ငတန်ပြီထားကာ ထိုအလုပ်ကို လက်ခံကာ ပညာသင်ယူရလေသည်။ သို့ဖြင့် ကိုအောင်သူ့ထံက အလုပ်ကိုလက်ခံပြီး ကိုအောင်သူ၏ ဂျာနယ်အတွက် တက္ကသိုလ်သတင်းကိုလည်း ရေးသားဖို့ ကြိုးစားခဲ့ရသည်။ ထိုအခါ သမဂ္ဂအဆောက်အဦသည် သူ့စားကျက် ဖြစ်လာရ လေတော့သည်။ </p>
	<p class="block_14">သူ ဥပစာသိပ္ပံ ဒုတိယနှစ်၌ သမဂ္ဂအဆောက်အဦတွင် ကိုကိုထွန်းနှင့် တွေ့ဆုံကြရသည်။ သည်မှာပင် မိတ်ဆွေဖြစ်ကြ၏။ </p>
	<p class="block_14">တွေ့စကတော့လည်း ထိုသူနှစ်ယောက်သည် ပြည်သူ့အရုဏ်ဦးဂျာနယ်ကို စိတ်ဝင်စားကြ သူများအဖြစ်လည်းကောင်း၊ ထိုဂျာနယ်နှင့် ပတ်သက်ဆက်စပ်နေကြသည်များ ဟူ၍လည်းကောင်း မပြောဖြစ်ကြပေ။ </p>
	<p class="block_14">တနေ့မှာ ဦးကျော်သာဦးအိမ်သို့ ရောက်လာသော ကိုအောင်သူ့ထံက ကိုအေးလွင်၏ အကြောင်းကို ကြားရသောအခါ ကိုကိုထွန်းသည် ကိုအေးလွင်ကို ပို၍စိတ်ဝင်စားခဲ့ရလေသည်။ သည်မှာပင် နွယ်လည်း စိတ်ဝင်စားခဲ့သည် ဖြစ်ပေသည်။ သည်တော့လည်း နောက်ရက်များ မကြာမီမှာပင် ကိုအေးလွင်သည် ကိုကိုထွန်းကို အကြောင်းပြုကာ နွယ်နှင့်ပါ သိကျွမ်းလာခဲ့ရလေ သည်။ </p>
	<p class="block_14">ကိုကိုထွန်းစိတ်မှာက နွယ်နှင့် ပတ်သက်၍ ကိုအေးလွင်သည် မည်သည့်ပြဿနာမျိုးမှ ဖန်တီးလာခဲ့လိမ့်မည်ဟု မထင်ခဲ့။ မတွေးခဲ့။ </p>
	<p class="block_6">◾</p>
	<p class="block_14">ယခုမူ သူ့အကြောင်းကို ကိုကိုထွန်း တွေးရလေပြီ။ </p>
	<p class="block_14">နွယ့်ဆီက ပြန်လာခဲ့သောအခါ ဘာကိုမျှ ဂရုထား၍ မမြင်မသိပြီ။ သည်ညနေခင်းမှာ ခါတိုင်း ညနေခင်းနှင့် မတူသည်ဘဲ သိသည်။ ထိုတညနေလုံး၊ ထိုတညလုံးမှာပင် စိတ်အာရုံသည် အိပ်စက်နားနေရာ မမြင်ခဲ့။ </p>
	<p class="block_14">“နွယ် ကိုထွန်းကို အစ်ကိုရင်း မောင်ရင်းတယောက် သဘောထားပြီး တိုင်ပင်တာပဲ။ ဘာပဲဖြစ်ဖြစ် နွယ်တို့ ကိုထွန်းတို့ဟာ တယောက်မှားရင် တယောက်ကိုတယောက် ထိန်းထိန်းသိမ်းသိမ်း လုပ်သွားသင့်တယ်လို့ နွယ် ထင်တယ်။ ဒါပေမဲ့ ဒီကိစ္စမျိုးမှာ နွယ် အမှားမခံချင်ဘူး။ နွယ့်စိတ်က ရည်းစားတထောင် လင်ကောင်တယောက်ဆိုတဲ့ ဝါဒကို လက်မခံချင်ဘူး။ နောက်တခုကလည်း ကိုယ်ချစ်မိပြီဆိုတဲ့ လူတယောက်ကို ရည်းစားထားပြီး လေ့လာရတာမျိုးကို နွယ် မကြိုက်ဘူး။ ဒါကြောင့်လည်း နွယ် သူ့စာတွေကို ရုတ်တရက် မပြန်ခဲ့တာ ကိုထွန်း။ ပထမစာမှာကတည်းက နွယ် သူ့ဆီကို စာပြန်မယ်ဆိုရင် ဖြစ်တာပေါ့။ ဒါပေမဲ့ နွယ် မပြန်နိုင်ဘူး။ အခု စာခြောက်စောင်ရှိတဲ့အထိ စာမပြန်တော့ နွယ့်ကို သူ အပြစ်စကားဆိုချင်တယ်။ ဒါကို နွယ် နားလည်ပါတယ်။ ဘာပဲဖြစ်ဖြစ် ခုလောလောဆယ်မှာတော့ နွယ် သူ့ဆီကို စာမပြန်နိုင်သေးဘူး ကိုထွန်း။ ဒီတော့ ကိုထွန်းသူငယ်ချင်းကို ကိုထွန်း ပြောပေးပါ။ အချိန်တွေ ရှိပါသေးတယ်လို့။ တချိန်ချိန်မှာ နွယ် သူ့အတွက် သူစိတ်ချမ်းသာနိုင်မယ့်စာမျိုး ပြန်ကြားနိုင်အောင် ကြိုးစားပါမယ် ဆိုတဲ့အကြောင်း” </p>
	<p class="block_14">မကြားလိုသောစကားများသည် နားကို လွန်ပူနှင့် ဖောက်၍ ဖောက်၍ ဝင်လာကြသည်။ သည်စကားတွေ နွယ်ပြောစဉ်က မိမိရင်ထဲမှာ တလှပ်လှပ်တုန်သည်။ မိမိမျက်နှာကို ဟန်ဆောင်ပြီး ထားရသည်ဆိုခြင်းများကို သင်း မသိကောင်းလေခြင်းဟုလည်း ကိုကိုထွန်း နွယ့်ကိုအပြစ်တင်သည်။ </p>
	<p class="block_14">တကယ်တမ်းကျတော့ နွယ်ပြောသလို အစ်ကိုမောင်ရင်း အမှတ်ထားမည်ဆိုလျှင်ကောဟု မိမိကိုယ်ကိုယ် မေးသည်။ နွယ့်ကို ဆုံးရှုံးရမည်အတွက်တော့ ကိုကိုထွန်း ကြောက်သည်။ ယခု တကယ်ပင် နွယ့်ကို သူ လက်လွှတ်ရတော့မည်အထင်ဖြင့်လည်း ပူပန်သည်။ သည်အခါ ကိုအေးလွင်ကို မနာလိုခြင်း ဖြစ်သည်လား ဟူ၍လည်း တွေးမြင်သည်။ သည်စိတ်ထားမျိုး မတွေးအပ်ပေဘူးဟုလည်း တဖက်က ဖြေဖျောက်သည်။ </p>
	<p class="block_14">ထိုညက ပင်ပန်းသည်ကြောင့် ခန္ဓာကိုယ်သာလျှင် အလွန်ညဉ့်နက်သောအချိန်မှာ အိပ်စက် နားနေခဲ့ရသည်။ ထိုအချိန်အထိ စိတ်သည် ရပ်တည်ရာ မရနိုင်။ မနက်ခင်း ကျောင်းလာခဲ့စဉ်မှာ နေကြီးမြင့်ခါမှ စာသင်တန်းတချိန်ကို လွှတ်ပြီး လာသည်။ တနေ့လုံး နွယ်နှင့် ရင်မဆိုင်မိအောင် လည်း ရှောင်သည်။ ကျောင်းမှာ ကိုအေးလွင်ကို မတွေ့ရလေအောင်လည်း ရှောင်သေးသည်။ ကိုအေးလွင်နှင့် တွေ့ဆုံ၍ ပြောစေလိုသော နွယ့်စကားတွေကို သူတဆင့် ပြောရမည်ကို ဝန်လေးသည်။ </p>
	<p class="block_14">ကြည့်စမ်း။ အခါမရွေး အခြေအနေမရွေး ပြတ်သားဖို့၊ မှန်ကန်ဖို့၊ ရဲရင့်စွာ ရင်ဆိုင်ဖို့ ဝန်မလေးဘူးဟု မိမိကိုယ်ကို အမြဲအထင်ရောက်သော ကိုကိုထွန်းသည် ယခုအခါ မိမိကိုယ်တိုင်မှာ အပြစ်မမြင်ချင်တော့။ မိမိကိုယ်မှာသာလျှင် အပြစ်မမြင်သည်၊ မိမိဘဝသည် ဤနေ့မှစ၍ ဆုံးရှုံးပျက်ပြားခြင်း အစပြုပြီ မှတ်ယူကာ နွယ့်ကို မုန်းမည်၊ ကိုအေးလွင်နှင့်လည်း အဆက်အဆံ မပြုတော့ဘူး ဆုံးဖြတ်သည်။ ပြီးမှ မိမိ ကလေးဆန်လွန်းနေပြီလား အတွေးနှင့် ကိုအေးလွင်ကိုတော့ ဘာပဲဖြစ်ဖြစ် တွေ့ရမည်ဟု ဆုံးဖြတ်သည်။ ပြီး နွယ်မှာသောစကားကို ပြောပြသင့်သည်ဟုလည်း ယူဆသည်။ </p>
	<p class="block_14">သည်လိုနှင့် ညနေကျောင်းဆင်းချိန်သာ ရောက်ခဲ့သည်။ ဘယ်သင်းကိုမျှ ပိုင်ပိုင်နိုင်နိုင် မဆုံးဖြတ်ရသေး။ </p>
	<p class="block_14">နွယ်နှင့် တွေ့ရမည်ကိုတော့ ဝန်လေးသည်။ </p>
	<p class="block_14">ယခုမှပင် နွယ့်ကဗျာတွေဟာ မိမိအတွက် မဟုတ်ပါတကားဟု အတွေးရောက်ကာ ဝမ်းနည်းသည်။ ရှက်သည်။ သည်တော့ ခါတိုင်းလို ကျောင်းဆင်းချိန်မှာ နွယ်ကို မစောင့်။ အိမ်သို့လည်း မပြန်။ </p>
	<p class="block_14">မြို့ထဲသွားမည်။ ကိုအောင်သူ၏ဂျာနယ်တိုက်သို့သွားမည်။ မိုးချုပ်သည်အထိ ကိုအေးလွင်ကို စောင့်မည်။ ကိုအေးလွင်နှင့် တွေ့မည်။ နွယ်မှာသော စကားတွေကို ပြောမည်။ </p>
	<p class="block_14">သည်အခါ မိမိကိုယ်ကို သဘောထား ရင့်ကျက်ကြီးမားသူအမှတ်နှင့် သမဂ္ဂ အဆောက်အအုံ ရှေ့မှ နဂါးကားကို စောင့်သည်။ </p>
	<p class="block_14">ပြီး ကိုအောင်သူကို တွေ့ချင်လျှင် စစ်ကိုင်းဆောင်သို့သွား၍ တွေ့နိုင်သည်ဖြစ်လျက် အဘယ်ကြောင့် မြို့ထဲအထိ သွားရသနည်း ဆိုခြင်းကိုကား မိမိဘာသာ မသိ။ စိတ်လေသည်ဆိုတာ သည်လိုပါကလားဟုလည်း ကိုကိုထွန်း မတွေး။ </p>
	<p class="block_6">◾</p>
	<p class="block_14">ပြည်သူ့အရုဏ်ဦး ဂျာနယ်တိုက်သည် ၄၈ လမ်းထဲတွင် တည်ရှိ၏။ ဂျာနယ်တိုက်ဟု ဆိုရစေကာမူ မီးကျွမ်းပြိုကျနေသော နံရံကို ကပ်မြှောင်ကာ ဓနိမိုး၍ မီးလောင်သွပ် ကာထားသည့် တဲအိမ်သာသာမျှသော အဆောက်အဦငယ် ဖြစ်သည်။ လမ်းပေါ်မှနေ၍ ကြည့်လျှင် နို့ဆီခွက် ထုရောင်းသူများနေသော တဲနှင့် ယိုးမှားဖွယ်ဖြစ်၏။ ထိုဂျာနယ်တဲ၏ရှေ့ဘက်မှာ ကျူတိုင်များကို ထုကာ ခပ်ကျဲကျဲ ကာထား၏။ တဲတွင်းသို့ အလင်းရောင် ဝင်စေရန် ဖြစ်သည်။ တဲကို ဆောက်လုပ်ထားသော တိုင်လုံးများမှာ မဒမတိုင် အသေးစားများဖြစ်၏။ တဲ၏အဝင်ဝတွင် ပျဉ်ချပ်ပေါ်၌ သေသပ်စွာ ရေးထားသော ဆိုင်းဘုတ်ကို တွေ့နိုင်၏။ ဆိုင်းဘုတ်သည် တဲငယ်နှင့် မည်သို့မျှ လိုက်ဖက်တင့်မောခြင်း မရှိပေ။ စာပေလုပ်ငန်းနှင့် မည်သို့မျှ ဆက်စပ်မှု မရှိသူများသည် ထိုမျှစုတ်ချာသော တဲပုတ်ရှေ့မှ ‘ပြည်သူ့အရုဏ်ဦး’ ဟူသော ဆိုင်းဘုတ်ကို ဖတ်ရှုမိတိုင်း ရယ်မောသွားတတ်ကြမြဲ ဖြစ်လေသည်။ သူတို့စိတ်အထင်က ပြည်သူတွေအတွက် လင်းလုအံ့သော အရုဏ်ဦးဆိုသည်မှာ ဤတဲပုတ်ကဲ့သို့ အတွင်း၌ မှောင်မှောင်ပိန်းပိန်း ရှိလိမ့်မည်ဟု ယူဆဟန် ရှိလေသည်။ </p>
	<p class="block_14">တဲအတွင်းပိုင်းသည် နေ့ညမဟူ အမှောင်ဖြင့် ပိန်းနေတတ်သည်။ သို့သော် ထိုနေရာ အတွင်းပိုင်းတွင် ဖျော့တော့သော ၄ဝ အား မီးလုံး လေးလုံးကို ထွန်းထားလေ့ ရှိ၏။ အဝင်တံခါးဝ၏ ဘယ်ဘက်၌ စားပွဲစောင်းကြီးတလုံး၊ ကုလားထိုင်ဟောင်း နှစ်လုံးနှင့် ခုံတန်းလျားနှစ်ခုရှိသည်။ ထိုစားပွဲအတွင်းဘက်၌ စာအုပ်ပုံ ပွရောင်းရောင်းတခု ရှိ၏။ ထိုစာအုပ်ပုံဟောင်း၏ အတွင်းဘက်၌ သံခုတင်တလုံးကို စာအုပ်များ၊ သတင်းစာဂျာနယ်များ ပတ်လည်ရံလျက် ရှိလေသည်။ ထိုနေရာသည် အယ်ဒီတာချုပ် ကိုအောင်သူ ခေါ် ရဲကျော်စွာ၏ အိပ်ရာနေရာဖြစ်၏။ </p>
	<p class="block_14">ညာဘက်တွင် တံခါးမရှိသော ဗီရိုကြီးတလုံးနှင့် အဆင့်ဆင့် ပြုလုပ်ထားသော စင်တခု ရှိ၏။</p>
	<p class="block_14">ထိုနေရာကို လွန်လျှင် အတွင်းပိုင်း၌ စာစီခုံ သုံးလေးခုံကို တွေ့နိုင်၏။ </p>
	<p class="block_14">ဤသည်မှာ ပြည်သူ့အရုဏ်ဦး ဂျာနယ်တိုက်ကြီး၏ အနေအထားတည်း။ </p>
	<p class="block_14">ထိုတဲပုတ်ရှေ့သို့ ကိုကိုထွန်း ရောက်သောအချိန်တွင် တဲအတွင်းပိုင်း၌ စာစီသမားနှစ်ဦးမှအပ မည်သူ့ကိုမျှ မတွေ့ရပေ။ ကိုကိုထွန်းသည် လွတ်နေသော ကုလားထိုင်တလုံးတွင် ခြေပစ်လက်ပစ် ဝင်၍ ထိုင်လိုက်၏။ </p>
	<p class="block_14">စားပွဲပေါ်တွင် ဂယ်လီပရု(ဖ်)စာရွက်များနှင့် ရိုက်ဖောင်စာရွက်များ ပြန့်ကျဲနေ၏။ လက်ရေးစာမူများလည်း ပြန့်ကျဲနေ၏။ </p>
	<p class="block_14">ကိုကိုထွန်းသည် ရိုက်ပြီး ဖောင်စာရွက်တရွက်ကို ယူကြည့်မိသည်။ ‘ကေအမ်တီ ကျူးကျော်မှုကို ငါတို့ တွန်းလှန်ကြစို့’ ဟူသော ခေါင်းစဉ်သည် သူ၏ အရှုပ်အထွေးအာရုံသို့ အရှိန်ပြင်းစွာဖြင့် ဆောင့်၍ဝင်လာလေသည်။ ထိုအခါ တရုတ်ဖြူများ၏ နယ်စပ်ကျူးကျော်မှု ပြဿနာသည် ခန္ဓာကိုယ်အနှံ့ ပျံ့လာရပြန်၏။ </p>
	<p class="block_14">၁၉၄၉ ခုနှစ်တွင် ချန်ကေရှိတ်၏ စစ်ပြေးအုပ်စုများသည် အမေရိကန်လက်နက်များကို ကိုင်ဆောင်ကာ ပြည်ထောင်စုနယ်မြေအတွင်းသို့ စတင် ဝင်ရောက်လာခဲ့ခြင်း ဖြစ်လေသည်။ ထိုအချိန်မှာ မြန်မာနိုင်ငံအတွင်း၌ ညီညွတ်ရေး အကွဲကွဲ အပြိုပြိုဖြစ်ကာ အချင်းချင်း စစ်ခင်းမှု ပြင်းထန်နေသောအချိန်မျိုး ဖြစ်၏။ ထိုအခြေအနေကို ချန်ကေရှိတ်၏ ကူမင်တန်တပ်များသည် အခွင့်ကောင်း ယူခဲ့ကြဟန် ရှိလေသည်။ ကိုယ့်အချင်းချင်း သတ်ဖြတ်တိုက်ခိုက်ခြင်း၌သာ အဓိက အာရုံစိုက်နေကြရသည့် အချိန်မျိုးဖြစ်၍လည်း ကူမင်တန်တို့သည် ပိုမိုအတင့်ရဲလာခဲ့ကြသည်။ </p>
	<p class="block_14">သူတို့သည် မြန်မာပြည်နှင့်တကွ အရှေ့တောင်အာရှဒေသတွင် အနှံ့အပြား ထိုးဖောက်လာသောအချိန်ဖြစ်၏။ ကူမင်တန်တို့မှာ ၁၉၅ဝ ခုနှစ်နွေဦးတွင် ကျိုင်းတုံနယ်ကို အနိုင်ထက်စီးနင်း ဝင်ရောက်ကာ ပြည်ထောင်စု တိုင်းရင်းသားများကို နှိပ်စက် ညှဉ်းပန်း သတ်ဖြတ်လာကြ၏။ တိုင်းရင်းသားများမှာ ရှိသမျှလက်နက်ကို ကိုင်စွဲ၍ တွန်းလှန်ကြ၏။ သို့သော် အမေရိကန်လက်နက်ကိုင် တရုတ်တပ်သားများကို ထိရောက်စွာ အန်တုနိုင်ခြင်း မရှိရာကား တရုတ်ဖြူများသည် ပိုမိုအတင့်ရဲလာ၏။ နိုင်ငံအစိုးရကလည်း ယင်းကျူးကျော်မှုကို ထိရောက်စွာ အရေးယူနိုင်ခြင်း မရှိခဲ့သေးပေ။ </p>
	<p class="block_14">ထိုနှစ် မိုးဦးတွင်မူ ကူမင်တန်ကျူးကျော်မှုအရှိန်သည် ပိုမိုကြီးမားလာ၏။ ကူမင်တန်တို့သည် နယ်စပ်မြို့ ကျူကုတ်ကို တိုက်သည်။ တာချီလိတ်ကို သိမ်းလိုက်၏။ မောင်းဆပ်၌ အခြေခံစခန်း တည်ဆောက်လိုက်ကြလေတော့သည်။ </p>
	<p class="block_14">စင်စစ် ချန်ကေရှိတ်၏ ကူမင်တန်များသည် တရုတ်ပြည်သူလူထုတရပ်လုံး၏ မောင်းနှင် တိုက်ခိုက်ခြင်းကို ခံခဲ့ကြရသူများဖြစ်၏။ ထိုအခါမှစ၍ အမေရိကန် ပြည်ထောင်စုအစိုးရသည် ချန်ကေရှိတ်နှင့် သူ့နောက်လိုက် ကူမင်တန်များကို ဖော်မိုဆာတွင် နေရာပေးကာ သေဆုံးပြီး ကူမင်တန်အလောင်းကို ဖုတ်သွင်း၍ မွေးစားသား ပြုထားခဲ့လေ၏။ မည်သို့ဖြစ်စေ၊ တနေ့နေ့တွင် ကူမင်တန်တို့သည် တရုတ်ပြည်သူ့သမ္မတနိုင်ငံကြီးကို ပြန်လည်သိမ်းပိုက်ရမည်ဟုလည်း အမေရိကန်တို့ နှလုံးပိုက်ထားခဲ့ကြသည်။ သို့ဖြင့် အမေရိကန်တို့က ကူမင်တန်များအား ထောက်ပံ့ ပေးကမ်း ကူညီခဲ့ကြ၏။ </p>
	<p class="block_14">ယခုအခါ ထိုကူမင်တန်တို့သည် ပြည်ထောင်စု မြန်မာနိုင်ငံကို တိုက်ခိုက် ရန်စ ကျူးကျော်လာကြပေပြီ။ သူတို့အကြံအစည်ကား မြန်မာနိုင်ငံကို သိမ်းမည်။ သည်နိုင်ငံကို ခြေကုပ် စစ်မြေပြင်လုပ်ကာ တရုတ်ပြည်သူ့သမ္မတနိုင်ငံကြီးကို တိုက်မည်ဟု ကြံရွယ်ထားဟန် ရှိလေသည်။ သို့ဖြင့် သူတို့သည် မြန်မာနိုင်ငံ အရှေ့ပိုင်းဒေသများသို့ ထိုးဖောက်ဝင်ရောက်လာခဲ့ကြခြင်း ဖြစ်လေသည်။ </p>
	<p class="block_14">ထိုအချိန်တွင် မြန်မာနိုင်ငံအစိုးရသည် တဖက်မှ ကူမင်တန် ရန်စကျူးကျော်မှုကို ခံယူ၍ တဖက်မှ ကူမင်တန်၏ ဆရာသခင် အမေရိကန်များထံက စီးပွားရေး ပူးပေါင်းဆောင်ရွက်မှု အုပ်ချုပ်ရေးဟု အဓိပ္ပာယ်ရသော အီးစီအေ အကူအညီကို ယူထားရသည်ဖြစ်ရာ ငွေချေးသော မြေရှင်၏နွား မိမိယာထဲ ဝင်သည်ကို မမောင်းဝံ့ဝံ့ မောင်းဝံ့ဝံ့ ဖြစ်နေသည့် လယ်သမားကြီး အဖြစ်မျိုးသို့ ဆိုက်ရောက်နေခဲ့ရလေသည်။ </p>
	<p class="block_14">မည်သို့ဖြစ်စေ အမေရိကန်သြဇာခံနှင့် အမေရိကန်နောက်လိုက်တပည့် ကူမင်တန်တို့သည် ရှမ်းပြည်နယ်ကို သိမ်းပိုက်ပြီး ပြည်ထောင်စုကို ဖြိုခွဲရန် အရိပ်လက္ခဏာများမှာ တစတစ ထင်ရှားလာပြီဖြစ်၏။ </p>
	<p class="block_14">သည်တော့လည်း အစိုးရအနေနှင့် မည်မျှ အေးအေးဆေးဆေး တိုင်တိုင်ပင်ပင် ဆောင်ရွက်နေစေကာမူ နိုင်ငံလူထုသည် ကူမင်တန် ဆန့်ကျင်ရေးကိုလည်းကောင်း၊ အမေရိကန်၏ အီးစီအေ အကူအညီကိုလည်းကောင်း ရှုတ်ချပြစ်တင်လာရတော့လေသည်။ </p>
	<p class="block_14">သည်လို ကူမင်တန်ကို ဆန့်ကျင်သူ၊ အမေရိကန်အကူအညီကို ရှုတ်ချသူများတွင် ကိုကိုထွန်းလည်း ပါဝင်၏။ ပြည်သူအများ၏အရေးသည် သူ့အရေး ဖြစ်ရမည်ဟု တာဝန်သိသော ပြည်သူပီပီ မှတ်ယူခဲ့၏။ တခါတခါ ရှေ့တန်းစစ်မျက်နှာသို့ ပြေးသွားကာ တရုတ်ဖြူ ကျူးကျော်ရေးသမားများကိုလည်း တိုက်ခိုက်မည်ဟု သူကြံစည်ခဲ့ဖူးပါ၏။ </p>
	<p class="block_14">ယခု သည်အရေးအခင်းသည် ကိုကိုထွန်း၏ စိတ်အာရုံသို့ ပြန်လည် ဝင်ရောက်လာခဲ့ ပြန်လေပြီ။ </p>
	<p class="block_14">ထိုခဏမှာပင် ကိုအောင်သူသည် တဲပုတ်အတွင်းသို့ ဝင်လာ၏။ ထိုသူ ရောက်လာသောအခါ ထိုသူနှင့်အတူ တရုတ်ဖြူကျူးကျော်မှု အရေးအခင်းကိုလည်းကောင်း တက္ကသိုလ်နယ်မြေတွင်းသို့ နိုင်ငံရေးသမားများ စွက်ဖက် ထိုးဖောက်လာခြင်း အကြောင်းများကိုလည်းကောင်း၊ ပြည်တွင်းစစ် အကြောင်းကိုလည်းကောင်း ပြောဆိုဆွေးနွေးဖြစ်ပြန်လေသည်။ </p>
	<p class="block_14">သည်တော့ နွယ်နှင့် ကိုအေးလွင်ကို ကိုကိုထွန်း မေ့လျော့သည်။ နေရောင်သည် ပျောက်လေပြီ။ </p>
	<p class="block_14">သို့ပါလျက် ဤအချိန်တိုင်အောင် ဤတဲပုတ်အတွင်းသို့ ရောက်ရှိကာ မိမိပြောဆိုနေသော စကားများကို စိတ်ဝင်စားစွာ နားထောင်နေသည့်အတွင်း ဝန်မင်း၏သား ကိုကိုထွန်းနှင့်ပတ်သက်၍ ကိုအောင်သူအဖို့ ထူးဆန်းနေလေသည်။ ထိုကြောင့် စကားစကို ဖြတ်သည်။ </p>
	<p class="block_14">“ဟာ မိုးတောင်ချုပ်သွားပြီပဲ၊ ကိုယ်ကလည်း စကားကောင်းနေမိတယ်၊ ကိုထွန်း အပြန် မိုးချုပ်ပြီထင်တယ်” </p>
	<p class="block_14">ကိုအောင်သူသည် အသက်အရွယ်ချင်း ၁ဝ နှစ်မျှ ကွာခြားသည် <span class="calibre5">မှန်ပါလျက် ယခုကဲ့သို့ လေးစားခင်မင်စွာ ဆက်ဆံတတ်ခြင်းအတွက် ကိုကိုထွန်း နှစ်သက်ခဲ့ရ၏။ သို့သော် ယခုတကြိမ်တွင်မူ ကိုအောင်သူ၏စကားသည် သူ၏စိတ်အာရုံကို တုန်လှုပ်ချောက်ချားစေလေပြီ။  </span></p>
	<p class="block_14">“ကိစ္စမရှိပါဘူး ကိုအောင်သူ၊ ကျွန်တော် အားနေတာပဲဟာ” </p>
	<p class="block_14">သူ့စိတ်က ကိုအေးလွင်နှင့် တွေ့ဆုံရန် လာခဲ့သည်ကို တကယ်ပင် မေ့လျော့နေပြီလား။ ကိုအေးလွင်နှင့် တွေ့ဆုံလိုသည် ဆိုခြင်းကို ကိုအောင်သူအား မသိစေလိုသည်လား၊ သို့မဟုတ် မိမိကိုယ်တိုင်ပင် အသိအမှတ် မထားလိုသည်လား။ ဝေခွဲ၍ မရနိုင်။ ဝေလည်း မဝေခွဲ။ </p>
	<p class="block_14">ကိုအောင်သူသည် ကိုကိုထွန်းကို ထူးခြားနေသည်အမှတ်ဖြင့် စူးစိုက်ကြည့်သည်။ ဘယ်အခါကမျှ သည်အချိန်မျိုးတွင် ရောက်လာလေ့မရှိဘဲ သည်နေ့တွင် သည်အချိန်မျိုးမှာ ရောက်လာသည့်အတွက် အကြောင်းထူး ရှိမည်လားဟုလည်း စဉ်းစားသည်။ </p>
	<p class="block_14">“ကဲလေ၊ ဒါ့ဖြင့်လည်း ကိုထွန်း စာတအုပ်အုပ်ကို ယူဖတ်နေ၊ ကိုယ်တော့ ခေါင်းကြီး ရေးလိုက်ဦးမယ်” </p>
	<p class="block_14">သည်တော့မှပင် ကိုအောင်သူမှာ ပြောစရာစကား ကုန်ပြီ။ တနည်း မိမိအား ပြန်လိုက ပြန်လေတော့ဟု ဆိုရာရောက်သည်ဟု ကိုကိုထွန်း သဘောပေါက်သည်။ ကိုအောင်သူအလုပ်မှာ မိမိ အနှောင့်အယှက် ဖြစ်ရမည်ကိုတော့ ကိုကိုထွန်း စိုးရိမ်၏။ ထိုကြောင့် မိမိလာရင်းကိစ္စကို အမှန်အတိုင်း ပြောသင့်ပြီဟု ထင်သည်။ </p>
	<p class="block_14">“ဒါထက် ကိုအေးလွင် ဘယ်အချိန်လောက်လာမလဲ ကိုအောင်သူ” </p>
	<p class="block_14">“လာပါလိမ့်မယ်၊ တော်တော်ကြာဆို ရောက်လာမှာပါ” </p>
	<p class="block_14">ဟုဆိုသည်။ </p>
	<p class="block_14">ခဏတော့ နေရာမှာပင် ထိုင်နေသေး၏။ </p>
	<p class="block_14">ကိုအောင်သူသည် ထိုခဏအတွင်းမှာပင် ကိုကိုထွန်း ထိုင်နေသည်ကို မေ့လျော့ပစ်လိုက်ဟန် ရှိ၏။ ဂျာနယ်ခေါင်းကြီးကိုသာ စိတ်ဝင်စားစွာ ရေးသားနေလေသည်။ </p>
	<p class="block_14">သည်အခိုက်အတန့်မှာ ကိုကိုထွန်းစိတ်သည် တဖန် လှုပ်ရှားလာပြန်၏။ </p>
	<p class="block_14">စောစောက သူ့စိတ်အာရုံတွင် နွယ်နှင့် ကိုအေးလွင်၊ နောက် တရုတ်ဖြူ၊ အီးစီအေ၊ တက္ကသိုလ်၊ ပြည်တွင်းစစ် စသည်များ လွှမ်းမိုးလာ၏။ </p>
	<p class="block_14">ထိုအခါ ကိုကိုထွန်း ဝမ်းနည်းသည်။ တုန်လှုပ်သည်။ သူ့အဖို့ အမြဲတမ်း စိတ်ဓာတ် ပြင်းထန်စွာ လှုပ်ရှားခဲ့ရသော အရေးအခင်းများကို မေ့လျော့ပြီး ယခု နွယ်နှင့် ကိုအေးလွင် ပြဿနာကြောင့် စိတ်နှလုံး တုန်လှုပ် ဝမ်းနည်းရသည့် မိမိအဖြစ်ကို မိမိ မကျေမနပ် ဖြစ်လာသည်။ </p>
	<p class="block_14">သည်တော့ နွယ်နှင့် ကိုအေးလွင်တို့အကြောင်းကို မေ့ပစ်မည်။ စစ်ထဲသို့ဝင်မည်။ တရုတ်ဖြူကို တိုက်မည်ဟုလည်း ဆုံးဖြတ်သည်။ </p>
	<p class="block_14">သည်နေရာက ယခုပင် သွားတော့မည်ဟုလည်း ဆုံးဖြတ်သည်။ သို့သော် သူဆုံးဖြတ်သည် တို့သည် စိတ်မှာသာ လှုပ်ခတ်နေ၏။ ကိုအောင်သူသည် ခေါင်းမထောင်နိုင်အား။ </p>
	<p class="block_14">ကိုကိုထွန်း ပင်ပန်းလာသည်။ စိတ်ရော ခန္ဓာကိုယ်ပါ လှောင်အိုက်လာသည်။ သည်တော့ မည်သည့် ဆုံးဖြတ်ချက်မျှ မပါဘဲ တဲအပြင်သို့ ထွက်လာ၏။ တဲအပြင်တွင် ခဏမျှရပ်ပြီး ကိုအေးလွင် လာမည်ထင်သော လမ်းကို မျှော်ကြည့်နေသေးသည်။ လမ်းမီးတိုင်များ လင်းလာ၏။ </p>
	<p class="block_14">ထိုအခါကျမှပင် ကိုအေးလွင် ရောက်လာတော့သည်။ </p>
	<p class="block_14">“ကိုထွန်းပါလား၊ ဘယ်နှယ့် မိုးချုပ်လှချည့်လား၊ ကိစ္စက” </p>
	<p class="block_14">ကိုကိုထွန်း နှုတ်ဆက်စကား မဆိုမီမှာ ကိုအေးလွင်က စ၍နှုတ်ဆက်သည်။ ကိစ္စကို မေးသည်။ </p>
	<p class="block_14">မည်သို့မျှ ကြိုတင်စီစဉ်ထားခြင်း မရှိဘဲနှင့် </p>
	<p class="block_14">“ကိစ္စမရှိပါဘူး ကိုအေးလွင်၊ ပျင်းပျင်းရှိတာနဲ့ ကိုအောင်သူ့ဆီ လာတာပါ” ဟူသောစကားကို ဆို၏။ သူ မုသားဆိုသည်ဟု မအောက်မေ့။ ချက်ချင်းပင် ကိုအေးလွင်နှင့် ခွဲထွက်ခဲ့သည်။ </p>
	<p class="block_14">အပြန် ကားပေါ်ရောက်ခါမှ မိမိသည် နွယ်အတွက် တာဝန်မကျေပြီလားအမှတ်ဖြင့် ယူကျုံးမရဖြစ်သေး၏။ ပြီး “ဒီကိစ္စမှာ ငါမပါဘူး” ဟုလည်း ဆုံးဖြတ်သည်။ </p>
	<p class="block_14">သို့သော် စိတ်အာရုံ၌ အတွေးစများ ရစ်ပတ်ရှုပ်ထွေးနေဆဲဖြစ်၏။ </p>
	<p class="block_6" id="calibre_link-89">◾</p>
</div>

<div class="calibre" id="calibre_link-22">
<h1 class="block_12" id="calibre_link-90">| ၁၈ |</h1>
	<p class="block_13">&nbsp;</p>
	<p class="block_14">ထိုနေ့က အိမ်သို့ အတော်ကြီး မိုးချုပ်မှ ပြန်၍ရောက်သည်။ ထိုအခါ ဖခင်ဖြစ်သူ ဦးထွန်းတင်က ပြစ်တင်စကားပြောသည်။ သို့သော် ဦးထွန်းတင်ကိုယ်တိုင်က အရွယ်ရောက်ပြီးသော သားဖြစ်သူအား များစွာ ချုပ်ချယ်ခြင်း မပြုသင့်ဟု ယူဆဟန်ရှိ၏။ ထိုကြောင့်လည်း ဦးထွန်းတင်၏ ပြစ်တင်စကားသည် ပြင်းထန်ခြင်း မရှိလှပေ။ ဒေါ်ကေသီကမူ များစွာ ကျေနပ်ပုံမပေါ်။ </p>
	<p class="block_14">ကိုကိုထွန်း ဘာကိုမျှ ဂရုမစိုက်။ </p>
	<p class="block_14">နောက်နေ့တွေမှာ နွယ့်ကိုရှောင်သည်။ နွယ်နှင့် တွေ့ရမည်ကို ကိုကိုထွန်း ဝန်လေးသည်။ </p>
	<p class="block_14">ယခုရက်တပတ်အတွင်းမှာပင် မကြာမီ ဖြေဆိုရအံ့သော စာမေးပွဲအတွက် စာကြည့်ချိန် ပေးကာ စာသင်တန်းများ ရပ်စဲလိုက်ပြီဖြစ်၏။ ထိုကြောင့် ကိုကိုထွန်းရော နွယ်ပါ ကျောင်းမတက်ကြရတော့ပေ။ ဒါကို ကိုကိုထွန်း ကျေနပ်သည်။ နွယ့်ကို မည်မျှရှောင်စေကာမူ ကျောင်းတက်နေရလျှင် နွယ့်ကိုဖြစ်စေ၊ ကိုအေးလွင်ကိုဖြစ်စေ တွေ့နေရမည်။ ထိုလူနှစ်ယောက် အနက် မည်သူ့ကိုမျှ ကိုကိုထွန်း မတွေ့ချင်။ </p>
	<p class="block_14">အိမ်မှာ နေပြန်လျှင်လည်း နွယ် သူ့ဆီသို့ ရောက်လာမည်ကို တွေးမိပြီးဖြစ်သည်။ ထို့ကြောင့် အိမ်မှာလည်း မနေချင်။ သည်တော့ တက္ကသိုလ်စာကြည့်တိုက်သို့ စာကြည့်သွားမည်ဆိုကာ နံနက်လင်းသည်နှင့် အိမ်မှထွက်ခဲ့သည်။ သို့သော် စာကြည့်တိုက်သို့ မရောက်။ တခါတခါ သူငယ်ချင်းတွေ၏အိမ်သို့ သွားသည်။ တခါတခါ ကိုအောင်သူ၏ ဂျာနယ်တိုက်သို့ သွားသည်။ စာကိုကား မည်မည်ရရ မကြည့်ဖြစ်။ </p>
	<p class="block_14">သည်သားတယောက် စိတ်ထွေပြားနေသည်ကို ဦးထွန်းတင်သည် ရိပ်စားမိခြင်း ရှိဟန် မတူပေ။ ဒေါ်ကေသီရော ဒေါ်နုနုခင်သည်လည်း ယခုအခါတွင် ကိုကိုထွန်းကို များစွာဂရုထားမိခြင်း မရှိကြတော့ပေ။ တနည်းအားဖြင့် ဆိုရသော် အသက် ၁၈ နှစ် ကျော်လွန်လာပြီဖြစ်သော သားဖြစ်သူ၊ တူဖြစ်သူအား ထိုမိဘနှင့် ထိုအဒေါ်တို့သည် များစွာချုပ်ချယ် တားမြစ်မှုများ မပြုအပ်တော့ဟုလည်း ယူဆထားကြဟန် ရှိ၏။ </p>
	<p class="block_14">ဦးထွန်းတင်အဖို့ကား ယခုအခါတွင် လုပ်ငန်းတာဝန်များ ပိုမိုကြီးလေးလာသည် မှန်၏။ သည့်အတွက် စိတ်အာရုံ တစိတ်တဒေသကို လုပ်ငန်းတွင် မြှုပ်နှံထားရ၏။ သို့သော် စိတ်အာရုံ၏ အခြားတစိတ်တဒေသသည် နု၊ မမကေသီနှင့် ဒေါ်စောကြည်တို့တွင် စိတ်ဝင်စားရသည် ရှိ၏။ </p>
	<p class="block_14">များမကြာမီကပင် ဒေါ်စောကြည်သည် ဤအိမ်သို့ အဝင်အထွက် များလာ၏။ သူသည် ဒေါ်ကေသီနှင့်လည်းကောင်း၊ ဒေါ်နုနုခင်နှင့်လည်းကောင်း အလိုက်သင့်၊ အလျားသင့် ပေါင်းသင်း ဆက်ဆံလာခဲ့၏။ အစကမူ ဦးထွန်းတင်၏စိတ်တွင် မိန်းမသားချင်းဖြစ်၍ စကားလက်ဆုံကျ ပေါင်းသင်းမိကြခြင်းသာ ဖြစ်မည်ဟု သာမန်မျှ မှတ်ယူထားခဲ့၏။ ဦးထွန်းတင် တခုတော့ ကျေနပ်သည်။ </p>
	<p class="block_14">လွန်ခဲ့သောရက်များက နုထံမှလည်းကောင်း၊ မမကေသီထံမှလည်းကောင်း ကြားရသော သမီးယောက်မ ဆက်ဆံရေး မကျေနပ်မှုများသည်လည်း ဒေါ်စောကြည် အပါအဝင် ထိုမိန်းမသား သုံးဦး ရင်းနှီးဆက်ဆံလာခဲ့ခြင်းဖြင့် အတန်အသင့် ပြေလည်မှု ရရှိလာသည်ဟု မှတ်ယူရ၏။ </p>
	<p class="block_14">သို့သော် သူတို့ အဘယ်ကြောင့် ဤမျှ ရင်းနှီးစွာ ပေါင်းသင်း ဆက်ဆံရသည်ကို ဦးထွန်းတင်သည် တစတစ ပိုမိုစိတ်ဝင်စားလာခဲ့ရ၏။ </p>
	<p class="block_14">ထိုရက်များအတွင်းမှာပင် ထိုမိန်းမသားသုံးဦး၏ ဆက်ဆံမှုလောက၌ ဝန်ကြီးကတော် ဒေါ်မိုးသူ၏ အမည်သည်လည်း ပါဝင်လာခဲ့၏။ သို့ဖြင့် ဒေါ်ကေသီ၊ ဒေါ်စောကြည်နှင့် ဒေါ်နုနုခင်တို့သည် သုံးယောက် ခေါင်းချင်းရိုက်ပြီး တိုင်ပင်ကြ၏။ ထိုသူသုံးယောက်သည် စုဝေးမိသည်နှင့် ဝန်ကြီးအိမ်သို့ သွားကြပြန်၏။ တခါတရံ ဝန်ကြီးကတော်သည်လည်း ဤအိမ်သို့ ရောက်လာတတ်မြဲ ဖြစ်၏။ </p>
	<p class="block_14">သည်လို ခင်မင်ရင်းနှီးစွာ ပေါင်းသင်းလာကြခြင်းအတွက် ဦးထွန်းတင်သည် မမကေသီ အပေါ်မှ နားလည်မှု ရနိုင်သည်ကိုလည်းကောင်း၊ ဒေါ်စောကြည်နှင့် ပတ်သက်၍ နားလည်မှု ရနိုင်သည်ကိုလည်းကောင်း၊ ယုံကြည်ထားပြီးဖြစ်၏။ </p>
	<p class="block_14">စင်စစ် ပထမဦးစွာ ဦးထွန်းတင် နားမလည်ရသည်မှာ ဒေါ်နုနုခင်တယောက်သာလျှင် အဓိက ဖြစ်လာခဲ့လေသည်။ </p>
	<p class="block_14">မှန်သည်။ စင်စစ် ဒေါ်နုနုခင်သည် အပေါင်းအသင်းနှင့် စုဝေးနေထိုင်ရခြင်းကို များစွာ လိုလားနှစ်သက်ခြင်း မရှိသော အမျိုးသမီးတဦးဖြစ်သည်။ သူသည် လင်နှင့် သားသမီးတွေကို ဂရုတစိုက်ရှိဖို့ ဆိုသည်ကလွဲ၍ မည်သည့် အသိုင်းအဝိုင်း အပေါင်းအသင်းကိုမျှ များစွာအရေးထားပုံ မပေါ်ခဲ့။ မိမိခင်ပွန်းဖြစ်သူ၏ အပေါင်းအသင်းများနှင့် ပတ်သက်လျှင်ပင် သာမန်ဧည့်သည်များ အနေဖြင့် ဧည့်ဝတ်ကျေပွန်အောင် ဆောင်ရွက်တတ်သည်မှလွဲ၍ ထူးထူးခြားခြား ရင်းရင်းနှီးနှီး မရှိခဲ့။ တခြားကို မကြည့်နှင့်။ သခင်ဖေသိန်းဆိုလျှင် လွန်ခဲ့သော ဆယ့်လေးငါးနှစ်ကစတင် သိကျွမ်းခဲ့ရသည်။ ထိုစဉ်က သခင်ဖေသိန်းနှင့် ပတ်သက်၍ ဒေါ်နုနုခင် မနှစ်မြို့ဟန်ပြလျှင် ဦးထွန်းတင် နားလည်နိုင်လေသည်။ ယခုမူ သခင်ဖေသိန်းမှာ ဦးထွန်းတင်၏ မိတ်ဆွေအရင်းအချာ တယောက် ဖြစ်လာခဲ့ပေပြီ။ ထိုအခြေအနေတွင် ဒေါ်နုနုခင်သည်လည်း သခင်ဖေသိန်းနှင့် ခင်မင်ရင်းနှီးခြင်း ရှိအပ်သည်ဟု ဦးထွန်းတင်ယူဆ၏။ ထိုကြောင့် သခင်ဖေသိန်း လာသောအခါ များတွင် ရင်းရင်းနှီးနှီးစကား ပြောဆိုသင့်ကြောင်း ဦးထွန်းတင်က အကြိမ်ကြိမ် ပြောခဲ့၏။ သို့သော် ဒေါ်နုနုခင်သည် ခင်ပွန်းဖြစ်သူနှင့် သခင်ဖေသိန်း သို့မဟုတ် အခြားဧည့်မိတ်ဆွေတို့ စကားပြောရာ ဧည့်ခန်းသို့ လာရောက်ထိုင်နေရန် ဝန်လေးခြင်း မရှိစေကာမူ ထိုဧည့်သည်မိတ်ဆွေများနှင့် စကားပြောဆို ဆက်ဆံရမည်ကို သူ စိတ်ဝင်စားခြင်း ရှိပုံမပေါ်။ မည်သို့ဖြစ်စေ အရာရှိ၏ ဇနီးတယောက်အနေဖြင့် လောကွတ်ပျူငှာခြင်း၊ ဖော်ရွေဆက်ဆံခြင်းများရှိသင့်သည်ဟု ဦးထွန်းတင် ယူဆ၏။ </p>
	<p class="block_14">သို့သော် ဒေါ်နုနုခင်သည် ဤသို့သော အမျိုးသမီးမဟုတ်ပေ။ သည့်အတွက် ဦးထွန်းတင်အဖို့ မကြာမကြာ စိတ်အနှောင့်အယှက် ဖြစ်ရသည်များကို ကြုံခဲ့လှဖူးပေပြီ။ ထိုကြောင့်လည်း ဒေါ်နုနုခင်၏ ပေါင်းသင်းဆက်ဆံရေး၌ တသီးတခြားဆန်မှုကို ဦးထွန်းတင် များစွာ အရေးမထားဘဲ နေခဲ့၏။ ယခုမူ ဒေါ်စောကြည်အကြောင်းကို ဖြည့်စွက်ဖော်ပြရန် လိုအပ်ပေမည်။ </p>
	<p class="block_14">ဒေါ်စောကြည်သည် ရန်ကုန်ဇာတိ ဖြစ်သည် မဖြစ်သည်ကိုမူ အသေအချာ မသိနိုင်ကြပေ။ သို့သော် ရန်ကုန်တွင် ကာလကြာ အခြေစိုက် နေထိုင်ခဲ့ပြီးသော အမျိုးသမီးကြီးဖြစ်၏။ မူလက သူသည် ဆေးလိပ်ခုံ ထောင်ခဲ့သည်ဆို၏။ စစ်ဖြစ်လာသောအချိန်တွင် သူသည် ဆေးလိပ်ခုံ လုပ်ငန်းကို ဖျက်သိမ်းခဲ့လေသည်။ သို့စေကာမူ ဆေးလိပ်ခုံမှ အမျိုးသမီးကလေးအချို့မှာ သူ့အိမ်မှာပင် သူနှင့်အတူနေထိုင်ခဲ့ကြလေသည်။ ဂျပန်ခေတ်တွင် ဒေါ်စောကြည် အိမ်ထောင်ပြုခဲ့၏။ </p>
	<p class="block_14">ထိုအိမ်ထောင်ရေးနှင့် စပ်လျဉ်း၍ ယခုအခါ၌ ကြီးကျယ်သော အရေးကိစ္စကြီးတခုအဖြစ် မည်သူကမျှ ထုတ်ဖော်ပြောဆိုခြင်း မပြုကြစေကာမူ သူ့အကြောင်းကို အတွင်းသိ၊ အစင်းသိဖြစ်ပြီး သူများသည် စကားစပ်လာသည့်အခါတိုင်း ဒေါ်စောကြည်၏ အိမ်ထောင်ရေးကို ပြောပြလေ့ရှိ၏။ </p>
	<p class="block_14">ဒေါ်စောကြည်၏ အိမ်ထောင်ရေးသည် သူ့ဆေးလိပ်ခုံလုပ်ငန်းတွင် ပါဝင်ခဲ့သော ဆေးလိပ်သမကလေး တယောက်နှင့် ဆက်စပ်နေ၏။ </p>
	<p class="block_14">ဒေါ်စောကြည်သည် ဆေးလိပ်ခုံဖျက်သိမ်းလိုက်စေကာမူ မိန်းကလေး ခြောက်ယောက်ခန့်ကို မိမိနှင့် အတူနေ အတူစားဖြင့် ဆက်လက်နေထိုင်နိုင်ခြင်းကို ပတ်ဝန်းကျင်အဖို့ အမျိုးမျိုး ထင်ကြေးပေးစရာ ဖြစ်ခဲ့ဖူး၏။ ဒေါ်စောကြည်သည် နည်းနည်းကလေးမျှ အမှုမထားခဲ့။ သို့သော် ထိုမိန်းကလေး ခြောက်ယောက်အနက် မျက်နှာဝိုင်းဝိုင်း၊ နှာတံပေါ်ပေါ်၊ မျက်လုံးပြူးပြူးနှင့် မြင့်မြင့်ဆိုသော ကောင်မကလေး လင်နောက်လိုက်ပြေးပြီ ဆိုသောအခါ ဒေါ်စောကြည်သည် ကြီးစွာ တုန်လှုပ်ခဲ့ရ၏။ များစွာ စိတ်မချမ်းသာခြင်းလည်း ဖြစ်ခဲ့ရ၏။ မြင့်မြင့်အတွက် မိမိ၌ တာဝန်ရှိသည် ဆိုကာ မည်သို့ဖြစ်စေ၊ မြင့်မြင့်ကိစ္စကို မိမိ ဆက်လက်ဆောင်ရွက်သင့်သည်ဟု ယူဆ၏။ ထိုကြောင့် မြင့်မြင့်တို့လင်မယားကို သူကိုယ်တိုင် ပြန်လည်သိမ်းပိုက်ကာ လက်ထပ်ပေးခဲ့သည်။ ထိုလင်မယား ကိုလည်း မိမိအိမ်ပေါ်မှာတွင် တင်ထားခဲ့၏။ </p>
	<p class="block_14">ကောင်ကလေးမှာ ဖြူဖြူပါးပါး၊ နွဲ့နွဲ့လျလျဖြစ်သည်။ ယောက်ျားတယောက်ဖြစ်သော အစွမ်းအစ ထက်မြက်လှသည် မဟုတ်ပေ။ မိန်းကလေးတယောက်လို ချစ်ဖို့ကောင်းသည်ကား အမှန်ပင်။ </p>
	<p class="block_14">ထိုကြောင့် ဒေါ်စောကြည်သည် မြင့်မြင့်တို့လင်မယားကို အိမ်ပေါ်တင်ထားပြီး လေးငါးလ အကြာတွင် မြင့်မြင့်ယောက်ျားကို သိမ်းပိုက်လိုက်လေသည်။ မြင့်မြင့်ကိုလည်း အိမ်ပေါ်မှ နှင်ချလိုက်၏။ များမကြာမီ တခြားမိန်းကလေးတွေကိုပါ အိမ်ပေါ်မှ နှင်ချလိုက်လေသည်။ </p>
	<p class="block_14">ဤသို့ဖြင့် ဒေါ်စောကြည်သည် အသက် ၃၅ နှစ်လောက်တွင် ၁၈ နှစ်အရွယ် ကောင်ကလေး တယောက်နှင့် အိမ်ထောင်ကျခဲ့လေသတည်း။ သို့သော် ဒေါ်စောကြည်အဖို့ ထိုလင်သားသည် အားကိုးအားထားပြုလောက်သော လင်သား မဟုတ်ပေ။ </p>
	<p class="block_14">ထိုကြောင့် သူကိုယ်တိုင် စီးပွားရေးလုပ်ငန်းကို ဦးစီးဦးဆောင် ပြုခဲ့ရ၏။ ဂျပန်ခေတ်မှာပင် စီးပွားရေး အတော်အတန်ဖြစ်ခဲ့သည်။ ထိုအခါ နိုင်ငံရေးနယ်သို့လည်း ရောက်လာစပြု၏။ </p>
	<p class="block_14">စစ်ပြီးသောအခါ စမ်းချောင်းဘက်တွင် ဒေါ်စောကြည် အခြေစိုက်မိ၏။ သို့သော် သူ့လင်ကလေးမှာ ထိုအချိန်၌ သူနှင့်မနေလိုတော့ပေ။ ဒေါ်စောကြည် တိုက်တလုံး ဝယ်ခဲ့ပြီးသည့် အချိန်မှစ၍ လင်တော်မောင်သည် ဒေါ်စောကြည်ကို စွန့်ခွာ ထွက်ပြေးသွားလေတော့သည်။ </p>
	<p class="block_14">သို့သော် ဒေါ်စောကြည်သည် တခုလပ် အမျိုးသမီးကြီး ဖြစ်သည်ဆိုသောအကြောင်းကိုကား လူများများစားစား မသိခဲ့ကြပေ။ </p>
	<p class="block_14">ဒေါ်စောကြည်သည် မိမိထက် အနှစ် ၂ဝ နီးပါး ငယ်ရွယ်သော လင်တယောက်၏ စွန့်ခွာခြင်း ခံခဲ့ရသည့်အချိန်မှစ၍ နောက်ထပ် အိမ်ထောင်ပြုရန် ရည်ရွယ်ခြင်းရှိဟန် မတူပေ။ ထိုအခါမှစ၍ နိုင်ငံရေးနယ်သို့ ဝင်ခဲ့လေသည်။ သူ့အိမ်တွင်မူ သူ၏တူမဆိုသော ကောင်မကလေး သုံးယောက် ရောက်ရှိလာခဲ့ပြန်၏။ </p>
	<p class="block_14">နိုင်ငံရေးလောကသို့ ဝင်ရောက်လာခဲ့သည့်အချိန်မှစ၍ ဒေါ်စောကြည်၏ အစွမ်းအစသည် ထက်မြက်ပေါ်လွင်လာခဲ့လေသည်။ သူနေသည်မှာ စမ်းချောင်းရပ် ဖြစ်သော်လည်း သူသည် ရန်ကုန်မြို့ကြီး တမြို့လုံးကို မွှေ့ယမ်းနိုင်စွမ်းလောက်အောင် ကျင်လည်နှံ့စပ်လှပေသည်။ သူ၏ နိုင်ငံရေးသြဇာ အရှိန်အဝါမှာ အထက်ပိုင်း နိုင်ငံရေးသမားကြီးများ၏ လေးစားခြင်းကိုပင် ခံယူခဲ့ရ၏။ ယခုအခါ ဒေါ်စောကြည်သည် ဖ၊ ဆ၊ ပ၊ လ အဖွဲ့ကြီး၏ ရန်ကုန်မြို့အတွက် အားအထားရဆုံးသော အမျိုးသမီးများတွင် တဦးအပါအဝင် ဖြစ်ခဲ့ပေပြီ။ </p>
	<p class="block_14">ဦးထွန်းတင်သည် မိမိ၏ဇနီးနှင့် ထိုအမျိုးသမီးကြီးတို့ ခင်မင်ရင်းနှီးလာခဲ့ခြင်းကို အံ့သြသည်။ သည့်ထက်မှာကား ပို၍သဘောကျခဲ့သည်။ ထိုကြောင့် တခါတခါ ဒေါ်စောကြည်နှင့် စကားစပ်လျှင် </p>
	<p class="block_14">“နုက အလွန်နှုတ်နည်းတာ ဒေါ်စောကြည်ရဲ့၊ လူထဲသူထဲကိုလည်း တယ်ပြီး ဝင်ဆံ့ချင်ပုံ မပေါ်ဘူး၊ ကျုပ်သဘောက သူ့အနေနဲ့ သူ့ပတ်ဝန်းကျင်မှာ လူတိုင်းရဲ့ခင်မင်လေးစားခြင်းခံရတဲ့ အမျိုးသမီး ဖြစ်စေချင်တယ်။ ဒေါ်စောကြည်တို့လို ထင်ရှားကျော်ကြားတဲ့ အမျိုးသမီးတယောက် မဖြစ်စေနဲ့ဦး။ လူနဲ့သူနဲ့ ပေါင်းတဲ့နေရာမှာ ကျုပ်ဇနီးတယောက်အနေနဲ့ ရှိသင့်တဲ့ အစွမ်းအစမျိုး ရှိစေချင်တယ် ဒေါ်စောကြည်” </p>
	<p class="block_14">ဟုပင် ပြောခဲ့ဖူး၏။ </p>
	<p class="block_14">ဤသို့လျှင် မိမိ၏ဇနီးဖြစ်သူသည် ယခုအခါ ဒေါ်စောကြည်နှင့် အပေါင်းအသင်းပြုရာမှ ဝန်ကြီးကတော်နှင့်ပင် ပေါင်းသင်းဆက်ဆံမှု ပြုလာနိုင်ခဲ့သည့်အတွက် ဦးထွန်းတင် အံ့သြ၊ ကျေနပ်ရလေသည်။ </p>
	<p class="block_14">ထို့ထက် ပိုမိုအံ့သြရသည်မှာကား </p>
	<p class="block_14">“နု အလုပ်တခု လုပ်မယ် စိတ်ကူးတယ် ကိုကို” ဟူသော ဒေါ်နုနုခင်၏ စကားပင် ဖြစ်လေသည်။ </p>
	<p class="block_14">ဦးထွန်းတင်သည် ထိုစကား၏ အဓိပ္ပာယ်ကို ရုတ်တရက် နားမလည်နိုင်ခဲ့ပေ။</p>
	<p class="block_14">“ကိုကိုလည်း အသိသားပဲ ကိုကို့လခနဲ့ အိမ်အသုံးစရိတ်ဆိုတာ အမြဲတမ်း လောက်ငတာ မဟုတ်ဘူး။ အကောင်ကြီးလာတာနဲ့အမျှ ခြေရာကလည်း ကြီးလာတယ် မဟုတ်လား။ နုအနေနဲ့ကလည်း ဟိုစဉ်ကလို မြေတွေအပေါ်က ဝင်ငွေ ရတော့တာ မဟုတ်ဘူး။ ဒါကြောင့် နု အလုပ်တခုခု လုပ်ဖို့ စိတ်ကူးထားတယ်” </p>
	<p class="block_14">ဒေါ်နုနုခင်၏ စကားစသည် ပြတ်သွား၏။ သို့သော် သူပြောလိုက်သော စကားများသည် မကုန်စင်သေးပေ။ အမှန်အတိုင်းဆိုရလျှင် မြေတွေ ဆုံးရှုံးရသည်နှင့် ပတ်သက်၍ သူ နည်းနည်းကလေးမျှ မကျေနပ်။ သူ့အဖို့ မြေတွေကို အသိမ်းခံရသလို လင်နှင့်သားသမီးတွေကိုပါ အသိမ်းပိုက်ခံနေရသည်ဟု ထင်၏။ သည်အတွေး၊ သည်ဝေဒနာနှင့် တစပ်တည်း ဟိုစဉ်က အကြောင်းတွေကို ကာလရှည်ကြာစွာ ပြန်ပြောင်းတွေးတော ခံစားရသည် ဖြစ်သောကြောင့် ဒါတွေကိုပါ သူ အန်ချပြလိုက်ချင်သည်။ </p>
	<p class="block_14">ဟိုစဉ်ကလည်း ဦးထွန်းတင်လို လူတယောက်ကို လက်ထပ် ပေါင်းသင်းခဲ့ရသည်ဆိုရာတွင် ဒေါ်ကေသီသည် သူ၏မောင်ငယ်ကို မိမိလက်သို့ အပ်ခဲ့သည်။ တနည်း ဦးထွန်းတင်ကို မိမိပိုင်ဆိုင်ခွင့် ရခဲ့သည်ဟု စွဲစွဲပိုင်ပိုင် ယုံကြည်ခဲ့သည်။ ဒေါ်ကေသီသည် မိမိအားဘယ်အခါကမျှ သြဇာပြခဲ့သည် မဟုတ် ချော့မော့နှစ်သိမ့်စေခဲ့သည်ဟုသာ မှတ်ယူခဲ့သည်။ </p>
	<p class="block_14">ယခုတော့ သူ့မှာ အရာရာ ဆုံးရှုံးခံနေရသည်ဟု ထင်၏။ ထိုကြောင့် တခါတခါတွင် သူ့ရှိသမျှပစ္စည်းကလေးကို ထုခွဲပြီး ဒေါ်ကေသီနှင့်ဝေးရာတွင် ခြံမြေတိုက်တာတခု ဝယ်ယူပြီး သည်လင်၊ သည်သား၊ သည်သမီးတွေကို ဒေါ်ကေသီ့အိမ်အမိုးအောက်မှ ခေါ်ဆောင်သွားမည်ဟုပင် ဆုံးဖြတ်ခဲ့ဖူး၏။ </p>
	<p class="block_14">သည်အတွေးစ ပြတ်ပြတ်သားသား မဆုံးဖြတ်နိုင်မီမှာ ဒေါ်စောကြည်နှင့် တွေ့ဆုံရသည့် အတွက် ဒေါ်စောကြည်ကိုတော့ ဒေါ်နုနုခင် အမှန်ပင် ကျေးဇူးတင်သည်။ သို့သော် ဒေါ်စောကြည် အကြံပေးလာသောလုပ်ငန်းကို ဒေါ်နုနုခင် နားမလည်။ </p>
	<p class="block_14">ဒေါ်စောကြည်၏အဆိုကမူ သွင်းကုန်လိုင်စင်လုပ်ငန်းအတွက် မိမိတို့လူမျိုးအဖို့ ငွေရင်းမလို၊ အစွမ်းအစသာ လိုသည်ဟု ဆို၏။ အစွမ်းအစ ဆိုရာတွင်လည်း ဝန်ကြီး၏ ယုံစားခြင်းခံရသော အတွင်းဝန်၏ဇနီးလည်းဖြစ်၊ ဝန်ကြီးကတော် ဒေါ်မိုးသူ ဆိုသည်မှာလည်း ဒေါ်ကေသီနှင့် ကျွမ်းဝင်ပြီး ဖြစ်ရာကား ဤကိစ္စအတွက် ပထမအဆင့် ဒေါ်ကေသီထံတွင် အကူအညီတောင်းရမည်။ ပြီးလျှင် ဝန်ကြီးကတော်မှတဆင့် ဝန်ကြီး၊ တဖက်ကလည်း အတွင်းဝန်မှတဆင့် ဝန်ကြီး၊ ဝန်ကြီးကတဆင့် ကုန်သွယ်ရေးဌာနဝန်ကြီးကို ပြောရမည်။ ဤသို့ဖြင့် သွင်းကုန်လိုင်စင်ကို အလွယ်နှင့် ရနိုင်မည်။ သွင်းကုန်လိုင်စင်ဆိုသည်မှာလည်း မိမိလက်ဝယ်သို့ အမိန့်ရလာပြီးသည်နှင့် သိန်းချီ၍ အမြတ်ရနိုင်ကြောင်း။ အဓိက လုပ်ဆောင်ရမည်မှာ မိမိတို့အနေနှင့် ကုမ္ပဏီတခု ဖွင့်လှစ်ရမည် ဖြစ်ကြောင်း။ ယင်းသို့ ကုမ္ပဏီဖွင့်လှစ်ရာတွင်လည်း ဒေါ်စောကြည်၊ ဒေါ်နုနုခင်နှင့် ဝန်ကြီးကတော် ဒေါ်မိုးသူသည် တိုက်ရိုက်သဘောမဟုတ်ဘဲ မထင်မရှား အစုစပ်ရှယ်ယာ ပါဝင်မည် ဖြစ်ကြောင်း။ ထိုသို့ ကုမ္ပဏီအမည်ဖြင့်ရသော လိုင်စင်ကို တရုတ်၊ ကုလားများအား ရောင်းချရေး အတွက် ဒေါ်စောကြည်ကပင် တာဝန်ယူမည်ဖြစ်ကြောင်း ဒေါ်စောကြည် ပြောပြလာတော့လည်း ငွေတွေ သိန်းချီပြီး ရနိုင်ဖို့ ဆိုသည်မှာ ထမင်းစားရေသောက် အလုပ်ထက်ပင် လွယ်ကူပါကလားဟု ဒေါ်နုနုခင် မှတ်ယူခဲ့ရ၏။ </p>
	<p class="block_14">ထိုထမင်းစားရေသောက်ထက် လွယ်ကူသောငွေတွေ သိန်းချီရနိုင်မည့် အလုပ်ကိစ္စ၌ ဒေါ်ကေသီ ပါဝင်ဆက်စပ်လာသည်ကိုကား ဒေါ်နုနုခင် မနှစ်မြို့။ သို့သော် ဤကိစ္စကို ဒေါ်စောကြည်အား အလေးအနက် အသိမပေးရဲ။ သာမန်အားဖြင့်သာ “ဒေါ်ကေသီ သိရှိပါက ကန့်ကွက်မည်လား” စိုးရိမ်စိတ်သဘောဖြင့် မေးသည်။ ဒေါ်စောကြည်အနေနှင့်တော့လည်း ဒေါ်ကေသီကိစ္စကို မီးသေပြီး ကိစ္စအဖြစ် ပြောလာ၏။ ဒေါ်ကေသီနှင့် စပ်လျဉ်း၍ သူကိုယ်တိုင် ဒေါ်ကေသီကို တွေ့ဆုံပြီး ပြောပြ၏။ သည်ကတည်းက ဒေါ်ကေသီကို မချစ်သော်လည်း အောင့်၍ နမ်းရမှာပါတကားဟု ဒေါ်နုနုခင် မှတ်ယူဆုံးဖြတ်ခဲ့ပြီးဖြစ်၏။ </p>
	<p class="block_14">ပြီး ဒေါ်စောကြည်၏ အကြံအစည်မှာ ဤမျှဖြင့် ဆုံးခန်းတိုင်သည်လည်း မဟုတ်သေး။ </p>
	<p class="block_14">တကယ်တမ်းဆိုရလျှင် ဒေါ်နုနုခင်သည် စီးပွားကုန်သွယ်လုပ်ငန်းကို နားလည်သည်ကား မဟုတ်ပေ။ သို့စေကာမူ ဒေါ်စောကြည်ပြောပြသော သွင်းကုန်လုပ်ငန်း၊ သည်ကမှ တဆင့်တက်ပြီး စက်မှုလုပ်ငန်း ရင်းနှီးငွေအတွက် ထုတ်ယူ ချေးငှား၍ စက်မှုလုပ်ငန်းတခု ဥပမာ နိုင်လွန်စက် စသည့် အထည်စက်တခု တည်ဆောက်ရေး၊ သို့မဟုတ်လျှင်လည်း နိုင်ငံခြားကုမ္ပဏီတခုနှင့် ဆက်သွယ်ပြီး နိုင်ငံခြား မတည်ရင်းနှီးငွေဖြင့် ဖက်စပ် စက်မှုလုပ်ငန်းတခု တည်ဆောက်ရေး၊ ဤသည်ကို မနှစ်မြို့လျှင်လည်း ဝင်ဒါမီယာ သို့မဟုတ် ပြည်လမ်း၊ သို့မဟုတ် တက္ကသိုလ်ရိပ်သာ တနေရာရာတွင် တိုက်တလုံး တခမ်းတနား ဆောက်လုပ်ပြီး နိုင်ငံခြားသံရုံးများအား အငှားချထားရေး၊ ထို့ပြင် အလွန် ဝင်ငွေ သေချာသော လုပ်ငန်းတခုဖြစ်သည့် ဓာတ်ဆီဆိုင်တခု ရရှိရေး အစရှိသော လုပ်ငန်းများ အကြောင်းကို ကြားရသောအခါ ဒေါ်နုနုခင်အဖို့ ငွေတွေ၊ ငွေတွေ အရင်းအနှီးတွေ တိုက်တာ အဆောက်အအုံတွေ၊ ဘာပဲဖြစ်ဖြစ် ဆုံးရှုံးခဲ့ရသော လယ်မြေတွေအစား ဒီလုပ်ငန်းတွေကို မိမိပိုင်ဆိုင်ရမည်ဟု အထင်ရောက်သည်။ ဆုံးဖြတ်သည်။ ဒေါ်စောကြည်နှင့် အတူတွဲပြီး လုပ်ချင်လာသည်။ သည်လုပ်ငန်းတွေအတွက် ဒေါ်ကေသီနှင့် ပတ်သက်၍ ဟန်ဆောင်သင့်သည် ဟုလည်း ဆုံးဖြတ်သည်။ </p>
	<p class="block_14">ထိုအကြောင်းအရာများကို လင်သားဖြစ်သူ နားခံသာအောင်ကား ပြောမပြတတ်။ ဒါတွေသည် အကုန်အစင် ပြောသင့်ပြောအပ်သော အကြောင်းအရာတွေ မဟုတ်ဟုလည်း နားလည်သည်။ မည်သို့ဖြစ်စေ ပြော၍ဖြစ်နိုင်သမျှကိုမူ ပြောရမည်ဟုလည်း သိထားသည်။ ဒေါ်စောကြည်နှင့် ပေါင်းမိမှတော့လည်း သည်လောက်ကလေးမျှကိုတော့ တတ်သိနားလည် ထားသင့်သည်ဟု သူ့ကိုယ်သူ အထင်ရောက်သည်။ </p>
	<p class="block_14">ဦးထွန်းတင်အဖို့တော့လည်း မယားဖြစ်သူ၏ အကြံအစည်ကို မသိစေကာမူ မိမိတို့ အိမ်ထောင်အတွက် စဉ်းစားသော မယားဖြစ်သူ၏အတွေး၊ အလုပ်တခုလုပ်လိုသော မယားဖြစ်သူ၏ အကြံအစည် စကားကြောင့် စိတ်မှာ ထိခိုက်သည်၊ အံ့လည်း အံ့ဩသည်။ </p>
	<p class="block_14">အမှန်အတိုင်း ဆိုရလျှင် ဦးထွန်းတင်၏ ဝင်ငွေသည် နို့ဆီခွက် အခွံကောက် လူတယောက်၏ ဝင်ငွေနှင့်စာလျှင် မိုးနှင့်မြေ၊ သမုဒ္ဒရာ၏ ဟိုမှာဘက်ကမ်းနှင့် သည်မှာဘက်ကမ်းပမာ ကွာခြားသည် မှန်၏။ သို့ပေမဲ့ သူတို့အိမ်ထောင်အဖို့ နယ်မှာ နေရစဉ်ကပင်လျှင် လစဉ်ဝင်ငွေနှင့် လုံလောက်ခဲ့သည် မဟုတ်။ ယခု ရန်ကုန်လိုမြို့မျိုးတွင် နေထိုင်ရသည်မှာ အိမ်လခအတွက် ဘာမျှကုန်ကျရသည် မဟုတ်ပါဘဲနှင့် ဒရိုင်ဘာလခ၊ သီးခြားငှားထားသော အိမ်ဖော်လခ၊ ကလေးတွေစရိတ်နှင့် မိမိစရိတ်မျှဖြင့် ဝင်ငွေထက် ပိုလွန်နေပေပြီ။ သည်အသုံးစရိတ်မှာလည်း ဒရိုင်ဘာ၊ အိမ်ဖော်နှင့် ကလေးတွေအတွက် ကုန်ကျစရိတ် ဆိုသည်မှာက ဝင်ငွေ၏ လေးပုံတပုံသာဖြစ်၏။ အကျန်ငွေမှ မယားလက်သို့ ရောက်သည့်ငွေမှာ လစဉ်လစဉ် ၄၀၀၊ ၅ဝဝ ထက် မပို။ စင်စစ် မယားဖြစ်သူမှာ အသုံးဖွာတတ်သည် မဟုတ်၍သာ တော်တော့သည်။ သင်းမှာ ခြစ်ခြစ်ကုတ်ကုတ်သမားဖြစ်သည်။ ပိုက်ဆံပိုလျှင် စိန်ရွှေဝယ်မည် ကြံတတ်၏။ တခြား ဘာမျှ အသုံးအဖြုန်းမရှိ။ သို့ပေမဲ့ သူ့ခမျာ စိန်ရွှေ ဝယ်နိုင်သည် မဟုတ်ပေ။ အိမ်စရိတ်မှာ ထည့်လိုက်သည်နှင့် ပြီး၏။ ဦးထွန်းတင်၏လက်မှာ ကျန်သည်ဆိုသော ငွေကလည်း ကားဓာတ်ဆီဖိုးကအစ ကလပ်မှာသုံးသော ငွေ၊ မြင်းပွဲမှာဖြုန်းသော ငွေအတွက်ပင်လျှင် မလုံလောက်။ သည်တော့ လစဉ်လတိုင်း ဒေါ်ကေသီဆီမှာ လက်ဖြန့်ခဲ့ရသည်။ အသက်အာမခံကြေးဆိုလည်း ဒေါ်ကေသီဆီကပင် ယူခဲ့ရသည်။ မယားဖြစ်သူဆီမှ ယူ၍သုံးရသော ငွေကလည်း ရှိသေး၏။ သည်အသုံးစရိတ်နှင့် ဝင်ငွေအတွက် ဦးထွန်းတင် စိတ်ထိခိုက်သည်။ သို့သော် အတွင်းဝန်တယောက်အဖို့ မိမိလိုလူတယောက်အဖို့ သည်မျှ အသုံးစရိတ်သည် ပြောပလောက်သည် ဟုမထင်။ ထိုကြောင့် ဘာမျှမသိရသေးပေမဲ့ ဒေါ်နုနုခင်က လုပ်ငန်းတခု လုပ်လာမည်ဆိုခြင်းကို မသိမသာ သဘောကျနေမိသည်။ သို့စေကာမူ မိမိသဘောကျနေပါကလားဟူ၍ကား မတွေး၊ မသိ။ </p>
	<p class="block_14">ဒေါ်နုနုခင် လုပ်ငန်းတခုခု လုပ်မည်ဆိုခြင်းကိုသာ အံ့သြသည်။ </p>
	<p class="block_14">“ဘာအလုပ်များ လုပ်မှာမို့လဲ နုရယ်၊ တကယ်က ဘာမှလုပ်စရာ မလိုပါဘူး၊ ကိုကိုတို့မှာရော နုတို့မှာရော အခြေရှိနေပြီးဟာ” </p>
	<p class="block_14">ဆိုသောစကားကိုတော့ ပြောဖြစ်သည်။ </p>
	<p class="block_14">“မဟုတ်သေးဘူး ကိုကို၊ ကိုကိုစဉ်းစားနော်၊ နုမှာ ဟိုတုန်းကလို ဝင်ငွေ မှန်မှန်ရနေရင် ဘာအရေးလဲ။ ခုဟာက ရှိတာသာ လျော့လျော့လိုက်လာတယ်။ နောက်ပြီး မမကေသီဆီက ကိုကို ယူယူပြီး သုံးနေရတာကိုလည်း နု စိတ်မကောင်းဘူး။ စဉ်းစားစရာတွေ အများကြီး ကိုကို။ ခု ကြည့်စမ်း။ နုတို့နေရတာ မမကေသီအိမ်မှာ မီးဖိုချောင်စရိတ်ကအစ နုတို့ပေးနိုင်တာနဲ့ နုတို့စရိတ် ကာမိတာ မဟုတ်ဘူး။ မမကေသီက အမြဲစိုက်ရတယ်။ မမကေသီဆိုတာလည်း လခကလေးက မဖြစ်စလောက်ရယ်။ ဒီတော့ နုတို့ဟာ ရှေ့ရေးကို စဉ်းစားစေချင်တယ်။ နုတော့ အခု အများကြီးပဲ စဉ်းစားတယ်။ အထူးသဖြင့် ကိုကို အသက်ကြီးလာတာရယ်၊ သားတွေ သမီးတွေ လူပျို အပျို ဖြစ်လာတာရယ်ကို အဓိက ထားပြီး စဉ်းစားတယ်” </p>
	<p class="block_14">ဒေါ်နုနုခင်ထံက သည်စကားကို ကြားရတော့လည်း ဦးထွန်းတင် တကယ်ပင် တုန်လှုပ်သား။ စိတ်လည်းမကောင်း။ ထိုကြောင့် ရုတ်တရက် စကားပြန်မပေးနိုင်။ နုပြောသလို စဉ်းစားစရာ အများကြီးဆိုတာကို စဉ်းစားကြည့်သည်။ အများကြီးပဲဆိုတာတော့ သိသည်။ ဘာတွေဆိုတာ မသဲကွဲ။ </p>
	<p class="block_14">“အခုလောလောဆယ် အသုံးမလောက်တာကို ထားချင်ထားဦး။ နုအနေနဲ့ ကုန်ရတာကိုလည်း နု ဘာမှမပြောချင်ဘူး။ ဒါပေမဲ့ ရှေ့ရေးအတွက်က အများကြီး စဉ်းစားရမှာ ကိုကို။ ခုအတိုင်းဆို နောက်ကို ကိုကိုအလုပ် လုပ်နိုင်လှရင် ၁ဝ နှစ်ဆိုတာ အလွန်ဆုံးပဲ။ ကိုကို ပင်စင်ယူပြီးတဲ့အချိန်မှာ ဒါမှမဟုတ် မယူခင်မှာဘဲ သားတွေ သမီးတွေ ပြဿနာက တစဉ်တိုက်ကြီး ဝင်လာမှာ မဟုတ်လား ကိုကို။ ဒီတော့ နုစဉ်းစားတာက ခုလောလောဆယ် နုတို့အတွက် အနည်းဆုံး ကိုယ့်ခြံ၊ ကိုယ့်တိုက်ကလေးတလုံး ရှိသင့်တယ်” </p>
	<p class="block_14">“ဘာလဲ နု၊ ကိုကိုတို့ အခုနေနေတာဟာလည်း ကိုကိုတို့ခြံ၊ ကိုကိုတို့အိမ်ပဲ မဟုတ်လား” </p>
	<p class="block_14">ကြိုတင်စီစဉ်ထားခြင်း မရှိဘဲ သည်စကားကိုတော့ ပြောလိုက်မိ၏။ ဒေါ်နုနုခင်ကမူ ထိုစကားနှင့် ပတ်သက်၍ မျှော်လင့်ထားပြီး ကြိုတင်စဉ်းစားထားပြီး ဖြစ်ဟန်တူ၏။ </p>
	<p class="block_14">“ထားပါလေ၊ ဒီခြံ၊ ဒီအိမ်ဟာ နုတို့ ကိုကိုတို့ခြံ၊ အိမ်ပဲထားပါ၊ နုအနေနဲ့က အခု နုတို့ ကိုကိုတို့နေဖို့ကို အဓိကပြောတာ မဟုတ်ပါဘူး” </p>
	<p class="block_14">ဆိုသောစကားကို လိမ္မာပါးနပ်စွာ ပြောဆိုပြီး </p>
	<p class="block_14">“နု ဆိုလိုချင်တာက နုတို့ရှေ့ရေး၊ သားတွေ သမီးတွေ ရှေ့ရေးကို ပြောချင်တာ။ နုတော့လေ တတ်နိုင်ရင် ကလေးတွေ သူတို့အိုး၊ သူတို့အိမ်နဲ့ မကျခင်မှာ ဒီကလေးသုံးယောက်အတွက် အိမ်သုံးလုံးလောက် ရှိနေချင်တယ်။ သူတို့အတွက် နုတို့က အစစအရာရာ ပြည့်စုံအောင် ဖန်တီးပေးချင်တယ်။ နောက်ပြီး ကိုကို မကြာမကြာပြောလေ့ရှိတယ်၊ ကိုကို့မှာသာ ငွေပိုငွေလျှံရှိရင် ကလောလို၊ မေမြို့လို နေရာမှာ မြေကွက်ကျယ်ကျယ်နဲ့ တိုက်ကလေး တလုံးလောက် ဆောက်ချင်တယ်ဆိုတဲ့ စကားလေ။ နွေရာသီမှာ ကိုကို အပန်းဖြေဖို့၊ နောင် ကိုကို ပင်စင်ယူပြီးရင် သွားနေဖို့ဆိုတာလေ” </p>
	<p class="block_14">အမှန်ပဲ နုပြောလာသည့် စကားများမှာ စဉ်းစားတွေးတောအပ်ပါကလားဟု ဦးထွန်းတင် မှတ်ယူလာရ၏။ သည်တော့မှလည်း စောစောက သူ သဲကွဲစွာ တွေးမြင်မရနိုင်သော စဉ်းစားစရာ အများကြီးတို့သည် တခုပြီးတခု တန်းစီလာသည် ထင်၏။ </p>
	<p class="block_14">ဦးထွန်းတင်သည် အတန်ကြာ စဉ်းစားနေပြီးမှ </p>
	<p class="block_14">“ထားပါဦးလေ၊ နုက အလုပ်လုပ်မယ်ဆိုတော့ ဘာလုပ်မှာမို့လဲ နုရယ်” </p>
	<p class="block_14">“နု လုပ်မယ်ဆိုပေမဲ့ နုတယောက်တည်း မဟုတ်ပါဘူး၊ ဒေါ်စောကြည်နဲ့ ဝန်ကြီးကတော် လည်း ပါမှာပါ” </p>
	<p class="block_14">ဦးထွန်းတင် ပို၍ အံ့သြရသည်။ </p>
	<p class="block_14">ဒေါ်နုနုခင်က ထပ်လောင်းရှင်းပြသောအခါ အအံ့ဩဆုံး ဖြစ်ရသည်။ ဒေါ်နုနုခင်၏မျက်နှာကို ဦးထွန်းတင်သည် အံ့သြခြင်းများစွာဖြင့် အထပ်ထပ် ကြည့်မိသည်။ ဒေါ်နုနုခင်ပြောသော စကားတွေကိုလည်း အပြန်ပြန် အလှန်လှန် စဉ်းစားမိသည်။ </p>
	<p class="block_14">ပထမ နားမလည်။ နောက် နည်းနည်းသဘောပေါက်သလို ရှိသည်။ ပြီးတော့ သဘောကျချင်သည်။ သဘောကျလာသည်။ သည်အခါ ဖြစ်ပါ့မလား သံသယစိတ် မွေးသည်။ တော်တော်ကြာသောအခါ မိမိဇနီးကိုပင် မိမိ အထင်ကြီးချင်လာသည်။ ဘယ်အခါကမျှ သည်လိုတွေးတော ကြံစည်ခဲ့ဖူးခြင်း မရှိသော ဇနီးကို လေးစားချင်သလိုလို ဖြစ်လာသည်။ တခါ သည်ကိစ္စတွေမှာ လုပ်ရိုးလုပ်စဉ်မျိုးလားဟုလည်း တွေးသည်။ အဆုံးကျတော့ ကျေနပ်သည်။ သဘောကျသည်။ </p>
	<p class="block_14">အဆုံးတကာ့အဆုံးတွင် ဘားလမ်းထဲက လေးထပ်တိုက်တခု၏ ပထမထပ်အခန်းဝ၌ ဝန်ကြီးကတော် ဒေါ်မိုးသူ၏ကိုယ်စား သူ၏ညီမဆိုသူ ဒေါ်နှင်းသူ၊ ဒေါ်နုနုခင်နှင့် ဒေါ်စောကြည် တို့၏ အစုစပ်ကုမ္ပဏီဖြစ်သော နှင်းနုကြည် ကုမ္ပဏီဆိုင်းဘုတ်ကလေးတခု ရောက်ရှိလာခဲ့လေ သတည်း။ </p>
	<p class="block_14">သည့်အတွက် ယခုရက်များအတွင်း၌ ဤအိမ်ကြီးတွင် ဖြစ်ပေါ်ခဲ့သော အရေးအခင်းများကို ဒေါ်နုနုခင်ရော ဒေါ်ကေသီပါ များစွာ ဂရုမူမိခြင်းမရှိ ဖြစ်ခဲ့ရလေသည်။ </p>
	<p class="block_14">အိမ်ကြီးပြင်ပတွင် ဖြစ်ပေါ်နေကြသည်များကိုကား ဤအိမ်တွင် တာဝန်ရှိသည်ဟု ယူဆရသော လူကြီးသုံးဦးစလုံး သတိမမူမိကြ။ </p>
	<p class="block_14">စင်စစ်တော့လည်း ဦးထွန်းတင်သည် သားသမီးများကို မည်သို့မည်ပုံ လျစ်လျူရှုလာခဲ့မိပြီး ဤသို့လျစ်လျူရှုထားမိခြင်းသည် အဘယ်ကြောင့် ဖြစ်သည်ကို မတွေး။ တခါတခါ ကိုကိုထွန်း အလည်လွန်သည်ကိုလည်းကောင်း၊ ညီညီခင် အလည်လွန်သည်ကိုလည်းကောင်း ပဲ့ပြင်ထိန်းသိမ်း အပ်သည်ဟု အတွေးဝင်လျှင်ပင် “သားတို့ အရွယ်ရောက်ပြီပဲ” ဟု ခပ်ပေါ့ပေါ့ မှတ်ယူသည်။ </p>
	<p class="block_14">သို့ဖြင့် မတ်လ စာမေးပွဲအောင်စာရင်းများ ထွက်လာ၍ ကိုကိုထွန်းအမည် ပါမလာသောအခါ ပြဿနာသည် ထိုမိသားစုထံသို့ ရောက်လာခဲ့လေသတည်း။ </p>
	<p class="block_6" id="calibre_link-91">◾</p>
</div>

<div class="calibre" id="calibre_link-23">
<h1 class="block_12" id="calibre_link-92">| ၁၉ |</h1>
	<p class="block_13">&nbsp;</p>
	<p class="block_14">ဘာပဲဖြစ်ဖြစ် ကိုကိုထွန်းသည် နောက်တနေ့ သို့မဟုတ် နောက်တနေ့တွင် မိမိကို လာတွေ့လိမ့်မည်။ ထိုအခါ ကိုကိုထွန်းသည် ကိုအေးလွင်နှင့်ပတ်သက်သော စကားများကို ပြောပြလိမ့်မည်ဟု သန္တာနွယ်သည် မှတ်ယူခဲ့၏။ ပထမ နောက်တနေ့တွင် ကိုကိုထွန်း မလာ။ ထိုကြောင့် ဒုတိယနောက်တနေ့တွင် ကျောင်းသို့အသွား ကိုကိုထွန်း၏အိမ်ကို ဝင်သည်။ အိပ်ရာက မထသေးဆိုသောကြောင့် တကြောင်း၊ သင်တန်းတက်ချိန် နီးပြီကြောင့်တကြောင်း ကျောင်းမှာပဲ တွေ့မည်ဆိုကာ ကျောင်းသို့လာခဲ့ရ၏။ </p>
	<p class="block_14">ကျောင်းကျတော့ ကိုကိုထွန်းကို ရှာပါ၏။ မတွေ့။ မရှာပါဘဲလျက် ကိုအေးလွင်က နွယ့်ကို လာတွေ့သည်။ သည်လူနှင့် တွေ့တော့လည်း နွယ့်ရင်ထဲက တလှပ်လှပ်။ သို့ပေမဲ့ ကိုအေးလွင်ကို မြင်ရသည်မှာက ဘာမျှ တုန်လှုပ်ခြင်း မရှိသလိုပင်။ အသက်အရွယ်၏ စောင့်ထိန်းအပ်ခြင်း၊ အသိပညာ၏ စောင့်ထိန်းအပ်ခြင်းတို့ဖြင့် ထိုလူသည် သူ့ရင်တွင်းက လှုပ်ရှားမှုကို ဟန်ဆောင်ပြီး နှုတ်ဆက်သည်။ မျက်လုံးကတော့ တကယ်တမ်း ဟန်မဆောင်နိုင်ခြင်းကို မဖော်ပြနိုင်ရှိ၏။ ကြည့်လေ။ နွယ် သူနှင့် စေ့စေ့စပ်စပ် မျက်နှာချင်း မဆိုင်ရဲ။ </p>
	<p class="block_14">“နွယ့်ကို ကိုယ် နှောင့်ယှက်တဲ့သဘော ဖြစ်နေရင်တော့ ကိုယ် တောင်းပန်ပါတယ်။ ဒီလိုမဟုတ်လို့ ကိုယ်နဲ့ပတ်သက်ပြီး နွယ် ဘာကိုမျှ ပြတ်ပြတ်သားသား စဉ်းစားလို့ မရသေးဘူးဆိုရင် ခုအခိုက်အတန့်မှာ ကိုယ့်ကိစ္စကို နွယ် မစဉ်းစားသေးဘဲ နေနိုင်ပါတယ်။ ကိုယ်ဒီလိုပြောပေမဲ့ ကိုယ့်ရဲ့ ကာယကံအပြုအမူတွေက နွယ့်အဖို့ စာမေးပွဲမှာ အနှောင့်အယှက်လို ဖြစ်နေမှာ ကိုယ်စိုးရိမ်တယ်။ ဒီတော့ ကိုယ့်စာတွေနဲ့ပတ်သက်လို့ ခုအခိုက်အတန့်မှာ နွယ်မေ့ထားပါ။ တခုတော့ ကိုယ်တောင်းပန်ချင်ပါတယ်။ စာမေးပွဲပြီးရင် ကိုယ်နဲ့ပတ်သက်လို့ နွယ် ပြတ်ပြတ်သားသား စဉ်းစားပေးဖို့ပဲ နွယ်။ ဘယ်နှယ့်လဲဟင်” </p>
	<p class="block_14">ဆိုသော သူ့စကားတွေကို ကြားရသောအခါ သူ့နှုတ်က ဘယ်သို့ပင်ပြောပြော သန္တာနွယ့် ရင်ထဲမှာက သူ့စကားလုံးတွေ အဆက်မပြတ် ပေါ်လာသလို အဆက်မပြတ် လှုပ်ခတ်သည်။ သူ့စကားသာ ဆုံးသည်၊ နွယ့်ရင်ထဲတွင် တိုက်သောလေသည် မငြိမ်ဆိမ်။ </p>
	<p class="block_14">သည်အခါ သန္တာနွယ့်စိတ်က တခုခုတော့ ပြန်ပြောဖို့လိုသည်ထင်၏။ ဘာပြောရမည်လဲ မသိ။ </p>
	<p class="block_14">ကိုအေးလွင်အဖို့တော့လည်း သည်မျှဆိုလျှင် နွယ် သဘောပေါက်ပြီဟု ယူဆသည်။ နွယ် ဘာစကားမျှ မပြန်ကြားလာသည်ကို နားလည်နိုင်သည်ဟုလည်း ထင်သည်။ ထို့ကြောင့် ချက်ချင်းပင် သန္တာနွယ့်အပါးမှ ဖယ်ခွာရသည်။ </p>
	<p class="block_14">ကိုအေးလွင် ထွက်သွားပြီးသည်အထိ သန္တာနွယ်သည် နေရာတွင် တွေငေးကျန်ရစ်သည်။ </p>
	<p class="block_14">ကိုကိုထွန်းသည် မိမိပြောစေလိုသော စကားတွေကို ပြောပြီးပြီဖြစ်သောကြောင့် ကိုအေးလွင် ယခုကဲ့သို့ လာရောက်ပြောဆိုခြင်း ဖြစ်ပေသည်ဟုလည်း သန္တာနွယ် တွေး၏။ သည်တော့ ကိုကိုထွန်းကို ပိုပြီး တွေ့ချင်လာသည်။ ရှာ၏။ မတွေ့။ </p>
	<p class="block_14">ရက်များကြာမြင့်စွာပင် ထိုလူသည် ပျောက်ဆုံးနေလေ၏။ </p>
	<p class="block_14">အရှေ့အနောက် အဝန်း ၂၄၉၀၂ မိုင်၊ တောင်မြောက်အဝန်း ၂၄၈၆ဝ မိုင်ရှိပြီး မျက်နှာပြင် အကျယ်အဝန်း စတုရန်းမိုင်ပေါင်း ၁၉၆ သန်း၊ ၉၄ဝ၄ဝဝ ရှိသော ကမ္ဘာမြေပြင်ကိုပင်လျှင် ယခုအခါတွင် နာရီပိုင်းအတွင်း အကြိမ်ပေါင်း မြောက်မြားစွာ လှည့်ပတ်နိုင်ပြီဖြစ်ရာကား စင်စစ် ကမ္ဘာမြေသည် ကျယ်ပြန့်လှသည်ဟု မဆိုသာပေ။ ထိုသို့သော ကမ္ဘာမြေပြင်နှင့် နှိုင်းစာသော် ရန်ကုန်မြို့သည် ဘာမျှပြောပလောက်သည် မဟုတ်ချေ။ သည်တော့လည်း ကိုကိုထွန်း ကျင်လည်သော နေရာသည် သေးသေးကလေးမျှသာ ဖြစ်ရပေမည်။ </p>
	<p class="block_14">ထို့ကြောင့် ကိုကိုထွန်း တိမ်းရှောင်နေသည် ဆိုစေဦး၊ သန္တာနွယ့်စိတ် ကိုကိုထွန်းကို တနေ့တွင် တွေ့ရမည်ဟု မှတ်ယူထားပြီး ဖြစ်သည်။ သူရှောင်နေခြင်း ဖြစ်လိမ့်မည်ဟူ၍ကား သန္တာနွယ် မတွေး။ တွေ့ခါမှ ဒေါသနှင့် အပြစ်စကား ဆိုမည်လို့တော့ တေးထားသည်။ </p>
	<p class="block_14">တွေ့ချင်တော့လည်း အလွယ်သား။ </p>
	<p class="block_14">ဥသြသံ လွင့်ပျံ့လာခြင်း၊ ကံ့ကော်ပန်းများ ဖူးပွင့်လာခြင်း၊ ထို့နောက် တက္ကသိုလ်ရုံး အဆောက်အအုံရှေ့မှ ညောင်ပင်ကားကားကြီး အရွက်ကြွေခြင်းတို့နှင့် မရှေးမနှောင်းပင် တက္ကသိုလ်သည် တစတစ တိတ်ဆိတ်လာခဲ့၏။ စောစောပိုင်းက အဓိပတိလမ်းတလျှောက်၊ စာသင်ခန်းများသို့ ကူးသန်းရာ လမ်းတလျှောက်တွင် မြေကြီးမှာ ဖြန့်ကြဲထားသော ပန်းဝတ်လွှာ ရောင်စုံများ လေနှင့်အတူ ရှပ်တိုက် ရွေ့လျားသလို လှုပ်ရှားနေကြသူအများသည် ယခုအခါ တနေရာတွင် စွဲမြဲနိုင်ရန် အားထုတ်ကြရပေပြီ။ အချို့က သစ်ရိပ်ကောင်းကောင်းမှာ။ အချို့က ကျောင်းဆောင် နောက်ဖေးချောင်ကလေး ကောင်းကောင်းမှာ။ အချို့သည် စာကြည့်တိုက်မှာ။ တဦးချင်း၊ နှစ်ဦးတွဲ။ သူတို့အားလုံးသည် စာစစ်ခန်းသို့ ဝင်ရန် ပြင်ဆင်ကြပြီ။ တချို့မှာကား ရုပ်ရှင်ရုံသို့ အသွားမပျက်။ သူတို့လိုလူတွေက မတ်လစာမေးပွဲကို ဖြေဖို့စိတ်မကူး။ အချို့ နှစ်ယောက်တွဲတွေက တဦးတည်း စာကြည့်ရသည်မှာ စိတ်မဝင်စားဘူး ထင်၏။ ပြီး သူတို့ လူနှင့်သူနှင့် တယ်ပြီး နီးချင်ပုံမပေါ်။ အင်းလျားကန်စပ်လိုနေရာမှာ စာအုပ်တွေ တထပ်ကြီး ယူသွားပြီး ထိုင်နေရာ တယောက်မျက်နှာ တယောက် အားရအောင် ကြည့်မည်။ ပြုံးမည်။ ရယ်မည်။ တသောသော ပြောမည်။ တတွတ်တွတ် ပြောမည်။ ပြုံးစရာ၊ ရယ်စရာ၊ ငေါ့တာ၊ ထေ့တာ ပြီးတော့ မဲ့လည်းမဲ့နိုင်သော စကားတွေ အစုံပြောကြမည်။ စိတ်ထဲကတော့ စာမေးပွဲကို ဂျွန်ကျမှပဲ ဖြေတော့မည်ဟု ဆုံးဖြတ်ကြသည်။ </p>
	<p class="block_14">တချို့ စာစစ်ခန်းသို့ ဝင်ကြရပြီ။ အချို့မှာ နောက်တပတ်ဆို ဝင်ကြရတော့မည်။ </p>
	<p class="block_14">သည်လိုအချိန်မျိုးမှာများ ရို့စ်မေရီ လက်ဖက်ရည်ဆိုင်ဟူ၍ ပြင်သစ်လို အမည်ပေးထားသော ကုလားလက်ဖက်ရည်ဆိုင်၏ အရှေ့ဘက်မှ သစ်ပင်ရိပ်ကောင်းကောင်းမှာ ပက်လက်ကုလားထိုင် ခင်းပြီး အိပ်မောကျနေနိုင်သော ကိုကိုထွန်းကို မြင်ရသောအခါ သန္တာနွယ် စိတ်လည်း ဆိုးချင်၊ ရယ်လည်း ရယ်ချင်။ </p>
	<p class="block_14">ပထမကတော့ သူဖြစ်မည်ဟု သန္တာနွယ် စိတ်ထဲက မထင်။ </p>
	<p class="block_14">စာကြည့်ဖော်ကောင်း၍ သီရိကို လိုက်လာခဲ့ရာမှ သည်ပြင်သစ်နာမည်နှင့် ကုလား လက်ဖက်ရည်ဆိုင်ဘေးမှ အဒေါ်ကြီးဆိုင်မှာ တခုခုစားမည်ဟု ကြည်ကြည်မာနှင့် လိုက်လာခဲ့မိခြင်း ဖြစ်သည်။ အဒေါ်ကြီးဆိုင်ရှေ့ရပ်ကတည်းက နောက်ဖေးဘက်မှ စီစီသံကို ကြားရသည်။ ကျောင်းသားနှစ်ယောက် ကျားထိုးနေကြသည်။ ငြင်းနေဟန်ရှိ၏။ တခုခုကို အလုအယက် ပြောနေဟန်လည်း ရှိ၏။ သူတို့ဘေးမှ ခုံတန်းနှစ်ခု မျက်နှာချင်းဆိုင်မှာက ကျောင်းသားတစု စကားပြောနေကြသည်။ တီးတိုးစကား မဟုတ်။ ခပ်ကျယ်ကျယ်ပင် ငြင်းခုံနေကြခြင်းဖြစ်သည်။ သူတို့ပြောနေကြသည်မှာ နိုင်ငံရေးရော၊ ကျောင်းသားရေးရော အားလုံး ရောထွေးနေဟန်ရှိ၏။ </p>
	<p class="block_14">ထိုမျှ ဆူညံလှုပ်ရှားနေသောလူများနှင့် မလှမ်းမကမ်းတွင် ပက်လက်ကုလားထိုင်ကို ခင်းပြီး အိပ်မောကျနေသည့်လူကို ထိုဆူညံနေသူများထက် စိတ်ဝင်စားမိသည် အမှန်ပင်။ </p>
	<p class="block_14">စိတ်ဝင်စားသဖြင့် သန္တာနွယ် ထိုသူ့ကို စေ့စေ့ကြည့်သည်။ စေ့စေ့ကြည့်မိလေ စိတ်ဝင်စားသည်။ </p>
	<p class="block_14">ဟိုမှာသာ စိတ်ဝင်စားလွန်းသည်ကြောင့် ကြည်ကြည်မာကိုပင် သန္တာနွယ် မေ့သည်။</p>
	<p class="block_14">သန္တာနွယ်သည် လက်ဖက်ရည်ဆိုင်ဆီသို့ လာသည်။ ဆိုင်ကိုဖြတ်ပြီး ခေါင်းရင်းဘက်သို့ ထွက်ခဲ့သည်။ သည်တော့မှ ကိုကိုထွန်းအဖြစ် သဲကွဲသည်။ </p>
	<p class="block_14">ကိုကိုထွန်းသည် ဤနေရာတွင် မည်မျှကြာကြာ ရောက်ရှိနေခဲ့သနည်း မဆိုနိုင်။ သူ စာကြည့်တိုက် သွားသည်ဆို၍ သန္တာနွယ် စာကြည့်တိုက်မှာ အကြိမ်ကြိမ် ရှာခဲ့ပြီး မတွေ့နိုင်သည့် အဖြစ်ကိုလည်း ခုမှပင် သန္တာနွယ် သဘောပေါက်သည်။ ဧကန္တ သူ့အတွက် စာကြည့်တိုက်သည် ဤနေရာဖြစ်ဟန်ရှိ၏။ </p>
	<p class="block_14">ကိုကိုထွန်းပေါင်ပေါ်မှာ မှောက်လျက်ချထားသော စာအုပ်တအုပ်ကို တွေ့ရသည်။ နားရွက်မှာလည်း ခဲတံတချောင်းကို ညှပ်ထားသေး၏။ </p>
	<p class="block_14">သည်တော့ သူ့ခမျာ စာမေးပွဲအတွက် စာကြည့်ရသည် ပင်ပန်းလှသောကြောင့် အိပ်မောကျနေသည် ဖြစ်မည်ဟု သန္တာနွယ် အတွေးရောက်သေးသည်။ သူ့အပါးရောက်ပေမဲ့ မနှိုးရက်သေး။ </p>
	<p class="block_14">သူ့ပေါင်ပေါ်ကစာအုပ်ကို မြင်သောအခါ သန္တာနွယ်အဖို့ နည်းနည်းတော့ မျက်လုံးပြူးရသည်။ ရက်ပိုင်းအတွင်း စာမေးပွဲ ဖြေဆိုရမည့် ကျောင်းသားတယောက်သည် ကျောင်းစာမဟုတ်သော ကားလမတ်နှင့် အိန်ဂျဲတို့ ရေးသားသည့် ကိုလိုနီဝါဒစာအုပ်ကို ဖတ်ရှု အိပ်မောကျနေခြင်းအတွက် အနည်းနှင့်အများ အံ့သြရသည်မှာ မဆန်းလှပေ။ </p>
	<p class="block_14">ကိုကိုထွန်းအနေနှင့်တော့လည်း ယခုအခါတွင် ကျောင်းကဆရာများ သင်ပြပို့ချသော သင်ခန်းစာများကို ပြန်လှန်လေ့လာဖို့ထက် ကိုအောင်သူ ပြောသည်များကို နားထောင်၊ ကိုအောင်သူ ပေးလာသည်များကို နားလည်သည်၊ မလည်သည်ထက် အများဆုံး နားလည်နိုင်အောင် ကြိုးစား ဖတ်ရှုရသည်ကိုပင် အရေးတကြီးအလုပ်ဟု မှတ်ယူထားခဲ့၏။ </p>
	<p class="block_14">ခါတိုင်းနေ့တွေဆိုလျှင် များသောအားဖြင့် ကိုအောင်သူ၏တိုက်သို့ နေ့ခင်းအချိန်များတွင် သွားရောက်မြဲ ဖြစ်ခဲ့၏။ </p>
	<p class="block_14">ယနေ့တော့လည်း ကိုအောင်သူသည် ထူးခြားစွာပင် သူ့ဆီသို့ အလည်ရောက်လာသော ကိုကိုထွန်းကို ရောက်သည်နှင့် စာအုပ်တအုပ် ထုတ်ပေးပြီး </p>
	<p class="block_14">“ရော့ ကိုထွန်း ဒီစာအုပ် ဖတ်ကြည့်စမ်းပါ၊ ဗမာပြည်အနေနဲ့တော့ အစုံကြီး မဟုတ်ဘူး။ ဒါပေမဲ့ ကိုလိုနီဝါဒနဲ့ပတ်သက်တဲ့ ဖြန့်ကြက်အမြင်ကို ရနိုင်ပါလိမ့်မယ်၊ ဖတ်ကြည့်ဖို့တော့ ကိုထွန်း ယူခဲ့။ ကနေ့ ကိုယ်ကျောင်းဘက် သွားမယ်။ ကိုထွန်းလည်း လိုက်ခဲ့ပေါ့” </p>
	<p class="block_14">ဆိုသဖြင့် ယောင်ယောင်ပေါင်ပေါင်နဲ့ ကျောင်းဘက်သို့ လိုက်ခဲ့သည်။ </p>
	<p class="block_14">သည်လက်ဖက်ရည်ဆိုင် ရောက်တော့ ဆရာမ ဖြူဖြူကို တွေ့သည်။ သည်တော့မှပင် ကိုအောင်သူ အဘယ်ကြောင့် ယနေ့ ကျောင်းသို့ လိုက်လာသည်ကို ကိုကိုထွန်း သဘောပေါက်သည်။ </p>
	<p class="block_14">ထိုအချိန်က ခပ်စောစောပိုင်း ဖြစ်သောကြောင့် လက်ဖက်ရည်ဆိုင်မှာ လူရှင်းသည်။ ကိုကိုထွန်းသည် ကိုအောင်သူနှင့် ဆရာမဖြူဖြူတို့အကြားတွင် အနှောင့်အယှက် မဖြစ်အပ်ဟု နားလည်ရ၏။ </p>
	<p class="block_14">သည်မှာ စကားစပ်လာပြီ ဆိုသောအခါ ဖြူဖြူနှင့် ပတ်သက်သောအကြောင်းကို အနည်းအကျဉ်းမျှ ဖော်ပြရန် လိုမည်ထင်သည်။ </p>
	<p class="block_14">ဖြူဖြူသည် တက္ကသိုလ်မြန်မာစာဌာနမှ နည်းပြဆရာမကလေး ဖြစ်သည်။ မြန်မာစာဌာနမှာ ဝင်ရောက်လုပ်ကိုင်နေသော ဆရာမတယောက်အနေဖြင့် မြန်မာစာပေ၏ အနှစ်သာရ ဟူသည်မှာ ကျောက်စာများ၊ ပျို့ကဗျာများ စသည်တို့၌သာ အနက်အနဲ တည်ရှိသည်ဟု လုပ်ငန်းသဘောအရ အမှတ်အယူထားလေသည်။ မျက်မှောက်ခေတ် စာပေ၌သော်လည်းကောင်း၊ စစ်ကြိုခေတ်စာပေ၌ သော်လည်းကောင်း၊ စိတ်ဝင်စားခြင်း၊ အလေးအနက် တန်ဖိုးထားခြင်းကား ရှိသူတဦး မဟုတ်ပေ။ သို့သော် သူသည် တခါတရံ ရှင်မဟာရဋ္ဌသာရ၊ ရှင်မဟာသီလဝံသတို့၏ ပျို့ကဗျာနှင့် နတ်ရှင်နောင်၊ နဝဒေးတို့၏ ရတုများမှ အခိုက်အတန့်မျှ ထွက်ပြေးလွတ်မြောက်ရန်အလို့ငှာ မျက်နှာဖုံးလှပသော မြန်မာဝတ္ထုအချို့ကိုမူ လက်လှမ်းမီရာ ဆွဲယူဖတ်မြည်း ကြည့်တတ်မြဲ ဖြစ်လေသည်။ </p>
	<p class="block_14">ဤသို့ဖြင့် သူသည် ကိုအောင်သူ၏ စာဖတ်သူတယောက်အဖြစ် မထင်မရှား ဖြစ်လာခဲ့၏။ </p>
	<p class="block_14">တခုသော တက္ကသိုလ်စာပေဟောပြောပွဲသို့ ဖြူဖြူနှင့် ကိုအောင်သူတို့သည် ဟောပြောမည့် ပုဂ္ဂိုလ်များအဖြစ် ပါဝင်ခဲ့ကြရ၏။ ထိုဟောပြောပွဲ၌ ဖြူဖြူသည် နတ်ရှင်နောင်၏ ဆွတ်ပျံ့ဖွယ်သော ရတုများအကြောင်းကို ဟောပြော၏။ ကိုအောင်သူကမူ ပဒေသရာဇ် ဧကရာဇ် အဖျော်ဖြေခံနှင့် ဘုန်းတော်ဘွဲ့ တေးကဗျာခေတ်ကို တော်လှန်၍ အလုပ်သမား၊ လယ်သမား လူတန်းစားအတွက် မီးရှူးတန်ဆောင်ဖြစ်သော ဆိုရှယ်လစ် သရုပ်ဖော် စာပေသစ်အကြောင်းကို ဟောပြော၏။ သို့ဖြင့် သူတို့နှစ်ဦးသည် ပဋိပက္ခ ဖြစ်လာ၏။ </p>
	<p class="block_14">ဟောပြောပွဲပြီးသောအခါ ကိုအောင်သူသည် </p>
	<p class="block_14">“ကျွန်တော် တောင်းပန်ပါတယ် ဒေါ်ဖြူဖြူ။ အမှန်က ကျွန်တော့်ဟောပြောချက်ဟာ ဒေါ်ဖြူဖြူကို ပုဂ္ဂိုလ်အရ တိုက်ခိုက်ဖို့ မရည်ရွယ်ပါဘူး။ ဒါပေမဲ့ စာပေမူဝါဒအရ ဆန့်ကျင်မှု ဖြစ်လာတဲ့အခါ အယူအဆချင်း တိုက်ခိုက်မှု ဖြစ်လာရတယ်။ ဒါကို ဒေါ်ဖြူဖြူ နားလည် ခွင့်လွှတ်ပါလို့ ကျွန်တော် တောင်းပန်ပါတယ်” </p>
	<p class="block_14">သည်စကားကို ကြားရတော့ ဖြူဖြူ စိတ်မှာ အောင့်သက်သက်နိုင်သည်။ စောစောက သူနှင့် ဆန့်ကျင်ပြောခဲ့သည်ထက်ပင် ယခုစကားမှာ ပို၍နာသာခံခက် ဖြစ်သည်ဟုလည်း ယူဆသည်။ </p>
	<p class="block_14">“အမှန်က အဲဟိုခေတ်စာပေမှာ ဝေါဟာရနဲ့ ပုံစံအရ ကျွန်တော်တို့ အမှီအဟဲ ပြုစရာ မြတ်နိုးတွယ်တာစရာတွေ အများကြီး ရှိတယ်ဆိုတာ ကျွန်တော် မငြင်းပါဘူး ဒေါ်ဖြူဖြူ။ တဖက်ကလည်း ကျွန်တော်ယူဆတာ တခုရှိပါတယ်။ ကျွန်တော်တို့ဟာ ရှေးခေတ် အမျိုးသား ယဉ်ကျေးမှုနဲ့ စာပေကို ဖော်ထုတ်တဲ့နေရာမှာ အတတ်နိုင်ဆုံး လူထုနဲ့ နီးစပ်တဲ့အပိုင်းကို ဦးစားပေး ဖော်ထုတ်စေချင်ပါတယ်။ ဥပမာဆိုပါစို့ ဒေါ်ဖြူဖြူ၊ အိုင်ချင်းတွေ၊ လွမ်းချင်းတွေနဲ့ ကောက်စိုက်မ သီချင်းတွေ၊ လူများရာစုပိုင် လေးချိုး ဒွေးချိုးတွေကို ကျွန်တော်တို့ ထုတ်ဖော်ပြဖို့ မလိုဘူးလား။ ဒါမှမဟုတ်လို့ ခုတင်က ဒေါ်ဖြူဖြူတင်ပြသလို နတ်သျှင်နောင်ကို တင်ပြချင်တယ် ဆိုရင်လည်း ကျွန်တော်တို့ဟာ နတ်သျှင်နောင်ရဲ့ဝေါဟာရတွေ ခက်ဆစ်တွေထက် အမူအရာ အတွေးအခေါ် တွေကို အကောင်းအဆိုး ခွဲခြားပြီး မတင်ပြသင့်ပေဘူးလားဗျာ” </p>
	<p class="block_14">အစကတော့လည်း ထိုလူသည် အဘယ် ရည်ရွယ်ချက်ဖြင့် သည်စကားမျိုးတွေ ပြောဆိုလာခဲ့ရသနည်း။ ဖြူဖြူ သဘောမပေါက်။ စိတ်မှာတော့ သူ့ကို အမှန်ပဲ မျက်သည်။ သူ စကား တစဉ်တတန်း ပြောသည်ကိုပင် ဆုံးအောင်နားမထောင်ဘဲ မျက်သိုသော မျက်နှာထားဖြင့် သူ့အပါးမှ မြန်မြန်ခွာခဲ့သည်။ </p>
	<p class="block_14">ဒါကို အိမ်သို့ရောက်ခါမှ နောင်တရသည်။ သည်တော့ မိမိအပြုအမူ အဆက်အဆံသည် ရိုင်းစိုင်းရာ ရောက်သည်လား။ သံသယဖြစ်သည်။ </p>
	<p class="block_14">သည်အကြောင်းအရာနှင့် ပတ်သက်ပြီး သူ့ဆီသို့ စာရေးသည်။ </p>
	<p class="block_14">ဤသို့ဖြင့် တစတစ သူနှင့် မိတ်ဆွေ ဖြစ်ရသည်။ ရင်းနှီးရသည်။ ကျွမ်းဝင်ရသည်။ ကာလရှည်ကြာလတ်သော် ဖြူဖြူသည် ထိုစာရေးဆရာကို စိတ်ဝင်စားနေပြီဟု အထင်မရောက် ပါဘဲလျက် ကိုအောင်သူကို ချစ်နေမိပြီဟု သူ့ကိုယ်သူ အတပ်သိနေသည်။ သူသည် ထွက်ပြေး လွတ်မြောက်မှုအတွက် ထိုစာရေးဆရာ၏ စာတွေကို ဖတ်ရှုကာ ထိုစာရေးဆရာနှင့်အတူ စိတ်ညွတ်နူးဖွယ် လောကများသို့ ထွက်ပြေးနေမိသည် ဆိုခြင်းကိုကား သတိမထားမိ။ </p>
	<p class="block_14">ထိုကြောင့်လည်း ယနေ့အဖို့ ဖြူဖြူနှင့် ကိုအောင်သူတို့ လွတ်လပ်စွာ စကားပြောပါစေ ဟူသောသဘောဖြင့် ကိုကိုထွန်းသည် လက်ဖက်ရည်ဆိုင် အရှေ့ဘက် သစ်ပင်ရိပ်သို့ ရောက်ခဲ့ခြင်း ဖြစ်သည်။ သည်မှာ ကိုအောင်သူပေးလိုက်သော စာအုပ်ကို ဖတ်သည်။ ညတော်တော်များများ အိပ်မပျော်ခဲ့သည်ကြောင့် ခေါင်းက မူးနောက်သည်။ စာအုပ်ထဲတွင် ပါဝင်သော အာရှတိုက် နိုင်ငံများသို့ နယ်ချဲ့သမားများ ဝင်ရောက်လာပုံ၊ ကိုလိုနီပြုပုံများကို စိတ်မဝင်စား။ ခပ်လှမ်းလှမ်း ဆိုင်ထဲမှ သူတို့နှစ်ယောက်ကို စိတ်ဝင်စားချင်သည်။ သူတို့နှစ်ယောက် ပြုံးကြ၊ ရယ်ကြသည်ကို မြင်သောအခါ ရင်ထဲက မောလာသည်။ မကြည့်ဘူးဆိုပြီး မျက်စိကို မှိတ်သည်။ ပင်ပန်းသည်ကြောင့် အိပ်ပျော်သွားရ၏။ </p>
	<p class="block_14">ယခု နွယ် ရောက်လာခဲ့ပြန်သည်။ </p>
	<p class="block_14">သည်မှာတော့ ရှောင်လို့ မရ။ ရှောင်လည်း မရှောင်သာပေ။ </p>
	<p class="block_14">သန္တာနွယ်သည် ကိုကိုထွန်းနားကြားက ခဲတံကို ဆွဲယူလိုက်ပြီး ကိုကိုထွန်းရင်ဘတ်ကို ခဲတံနဲ့ ထိုးဆွရင်း </p>
	<p class="block_14"> “ဟေး ဆရာကြီး ထလေ” </p>
	<p class="block_14">ကိုကိုထွန်းစိတ်က သူ အိပ်ရာမှ နိုးလာသည်ဟု မထင်။ အိပ်မက်တခု မြင်မက်မည် ကြံဆဲပါကလားဟုလည်း မတွေး။ ငူတူတူအဖြစ်ဖြင့် သန္တာနွယ့်ကို ငေးကြည့်နေမိသည်။ </p>
	<p class="block_14">“ဘာကြောင်နေတာလဲ ဆရာကြီးရဲ့၊ ကြည့်စမ်း၊ စာကြည့်တိုက်ကို စာကြည့်သွားတယ် သွားတယ်နဲ့၊ ဒီမှာ လာလာပြီး အိပ်နေတာကိုး” </p>
	<p class="block_14">သန္တာနွယ်က ပြုံးထေ့ထေ့ ဆိုလာခါမှ ကိုကိုထွန်းစိတ်သည် ပို၍ ဇဝေဇဝါ ဖြစ်ရသည်။ သန္တာနွယ့်ကိုလည်း စေ့စေ့စိုက်စိုက် ကြည့်နေမိ၏။ </p>
	<p class="block_14">သူ့စိတ်ထဲက ကမ္ဘာမြေကြီး၏ အခြားတနေရာသို့ ရောက်နေသည်။ သည်မှာ သန္တာနွယ် အသစ်ကို တွေ့နေရခြင်း ဖြစ်သည်ဟု ထင်နေမိ၏။ </p>
	<p class="block_14">နံ့သာရောင် ရိုဗီယာ ပွင့်ရိုက်အင်္ကျီလက်ရှည် ဝါဖျော့ဖျော့မှာ ပန်းပွင့်နုပ်နုပ်ကလေးများ ရိုက်ထားသော လုံချည်၊ ဖြူသည် ဝါသည်လည်း မဟုတ်သော အသားရောင်၊ သွယ်လျသော ကိုယ်ထည်၊ လတ်ဆတ်သော အပြုံး၊ ရွှန်းလဲ့သော မျက်လုံး၊ မြရင့်သော ဆံသွယ်စ အလုံးစုံသည် အသစ်အလွင်၊ အလန်းအဆန်းချည်းသာ ဖြစ်၏။ </p>
	<p class="block_14">အိပ်မက်ဖြစ်ရမည်ဟု ထင်မြင်သည်။ </p>
	<p class="block_14">မျက်လုံးကိုကား ပြန်၍မမှိတ်ရဲ။ </p>
	<p class="block_14">“ထစမ်းပါဦး၊ လူကိုမမြင်ဖူးတာလို ကြည့်မနေနဲ့၊ နွယ်ဖြင့် ရှာလိုက်ရတာအမော”</p>
	<p class="block_14">ဒေါသသံ၊ မျက်စောင်းဟန်၊ မေးငေါ့ဟန်၊ ခဲတံနှင့် ထိုးတော့မည်ဟန် အလုံးစုံသည် တကယ်များ ဖြစ်နေသလား ထင်သဖြင့် မျက်လုံးကို စိုက်ကြည့်သည်။ </p>
	<p class="block_14">ခုမှပဲ ရင်ထဲက တလှပ်လှပ် တုန်လာသည်။ </p>
	<p class="block_14">ခဏချင်းပင် ကိုအောင်သူတို့ကိုလည်း သတိရသည်။ လက်ဖက်ရည်ဆိုင်ကိုလှမ်းကြည့်သည်။ ကိုအောင်သူတို့ကို မမြင်ရ။ ဘေးကလူတွေကိုတော့ ရိပ်ခနဲ မြင်ရပြီ။ ပက်လက်ကုလားထိုင်မှ ဖျတ်ခနဲထပြီး သန္တာနွယ်နှင့် မျက်နှာချင်းဆိုင် ရပ်သည်။ ခုတော့လည်း သူ့မျက်နှာက ဘာမျှတုန်လှုပ်ခြင်း မရှိဟန်နှင့်။ သို့ပေမဲ့ သည်ဟန်ပန်သည် လုပ်ယူခြင်း ဖြစ်သည်ကို သန္တာနွယ် ရုတ်တရက် မသိ။ </p>
	<p class="block_14">“နွယ် ဘယ်က ရောက်လာတာလဲ၊ ကိုအောင်သူတို့ကော” </p>
	<p class="block_14">အစီအစဉ်မရှိသောစကား။ </p>
	<p class="block_14">“ဘာ ဘယ်ကရောက်လာရမှာလဲ၊ ကိုထွန်းကို ရှာနေတာပေါ့” </p>
	<p class="block_14">သည်စကားသည် ကိုကိုထွန်းအဖို့ အဆန်းဖြစ်နေပြန်၏။ စဉ်းစားကြည့်မှပင် သူ ပျောက်နေပါကလားဟု မိမိကိုယ်ကို သတိရသည်။ သည်အခါ မျက်နှာရိပ်၊ မျက်နှာကဲ ပျက်မည် ဖြစ်သေး၏။ </p>
	<p class="block_14">“ကိုအောင်သူတို့ကော” </p>
	<p class="block_14">ချက်ချင်းပင် စိတ်အာရုံကို လှီးလွှဲပစ်လိုက်သည်။ </p>
	<p class="block_14">“ဘယ်သိမလဲ၊ ကဲပါ၊ လာစမ်းပါဦး၊ ကိုထွန်းကြည့်ရတာ ငိုင်တိငိုင်တိုင်နဲ့၊ ဘာလဲ အိပ်ရေးမဝသေးဘူးလား၊ အိပ်ရေးမဝရင် နောက်မှပြန်အိပ်” </p>
	<p class="block_14">သန္တာနွယ် နှုတ်ဖျားက သည်လိုအမိန့်သံ၊ အာဏာသံပါသော စကားကို ပထမဆုံးအကြိမ် ကြားရဖူးခြင်းဟုလည်း စိတ်ထဲကမှတ်သည်။ ပြီး သည်လိုပြောပုံက ချစ်စရာကောင်းသည်ဟုလည်း မသိစိတ်က တိတ်တိတ်ပြောသည်ကြောင့် ရင်ထဲမှာ တဒိတ်ဒိတ် သွေးတိုးသည်။ </p>
	<p class="block_14">သို့ပေမဲ့ ကိုကိုထွန်းသည် ယခုထက်တိုင်ပင် သူ့ကိုယ်ကိုယ်သူ ရှာမတွေ့နိုင်ဖြစ်နေ၏။</p>
	<p class="block_14">ခပ်လှမ်းလှမ်းတွင် စကားဝိုင်း ဖွဲ့နေကြသူများသည် သူတို့နှစ်ယောက်ကို စိတ်ဝင်စားမိခြင်း မရှိကြသေးပေ။ ကျားကစားနေသူနှစ်ယောက်ကသာ ဖျတ်ခနဲ တချက်လှည့်ကြည့်ပြီး ကျားကွက်သို့ ပြန်လည်၍ အာရုံစူးစိုက်ကြ၏ </p>
	<p class="block_14">သန္တာနွယ် ခေါ်ဆောင်ရာသို့လိုက်ပါရင်း အိပ်မက်တခု မဟုတ်ပါတကားဟု ကိုကိုထွန်း စဉ်းစားမိသည်။ ထိုအခါ သန္တာနွယ်နှင့်ရင်ဆိုင်ရမည့်ပုံစံကိုလည်း စဉ်းစားသည်။ သည်အချိန်မှာတော့ မိမိကိုယ်ကို အခါခပ်သိမ်းအတွက် ရင်ဆိုင်ရန် အသင့်ရှိနေပြီဟုလည်း ယူဆ၏။ </p>
	<p class="block_14">လက်ဖက်ရည်ဆိုင်ရှေ့သို့ ဖြတ်ခဲ့ပြီး လက်သုပ်စုံဆိုင်ရှေ့ ရောက်သောအခါ သန္တာနွယ်က ကြည်ကြည်မာ့ကို စကားတခွန်းနှစ်ခွန်း ပြောသေး၏။ ကိုကိုထွန်းက မည်သို့မျှ အမှုမထားသည့် ဟန်ပန်မျိုးဖြင့် ခပ်လှမ်းလှမ်းမှာ ရပ်နေသည်။ </p>
	<p class="block_14">သန္တာနွယ်သည် ကိုကိုထွန်း ရပ်နေသောနေရာသို့ ပြန်လာ၏။ </p>
	<p class="block_14">“လာပါဦး ကိုထွန်း” </p>
	<p class="block_14">ခေါ်သည်နှင့် သန္တာနွယ့်နောက်မှ ဆက်၍လိုက်ခဲ့ပြန်၏။ သည်မှာပင် သင်းအဘယ်ကြောင့် မိမိအား လာရောက် တွေ့ဆုံ ခေါ်ငင်ရသနည်း၊ ဘာတွေပြောချင်သနည်းဆိုသော အချက်များကို စဉ်းစားမိသည်။ သန္တာနွယ်ပြောမည့်စကားများကို ကြိုတင်သိရှိသည်ဟု သူ့စိတ်ကထင်သည်။ ထိုအခါ သန္တာနွယ်အား တုံ့ပြန်ပြောဆိုရမည့်စကားကိုလည်း ကိုကိုထွန်း စဉ်းစားပြီးဖြစ်နေ၏။ </p>
	<p class="block_14">သို့သော် သူတို့သည် လမ်းတဖက် သီရိဆောင်ရှေ့လမ်းအတိုင်း ဂျဒ်စင် မျှော်စင်တူရူသို့ လျှောက်လာခဲ့ကြသည်အထိ မည်သူတဦး တယောက်ကမျှ စကားမစဖြစ်ကြသေးပေ။ စာသင်ခန်းများ ရှိရာ အဆောင်ဘက်သို့ ကူးလာ၏။ အဝင်ဘက် တောင်ပံကို ကျော်လွန်မိသောအခါ အလယ်မှ ခန်းမဆောင်ကို လျှောက်၏။ </p>
	<p class="block_14">ခန်းမဆောင်၏ ရှေ့ဘက်၌ ဥပဒေသင်တန်း စာကြည့်ခန်းရှိ၏။ နောက်ဘက်၌ လက်ဖက်ရည်ဆိုင်တဆိုင် ရှိလေသည်။ အခြားဘေးတဖက်တွင် မြေကွက်လပ် ဖြစ်၏။ </p>
	<p class="block_14">သူတို့နှစ်ဦးစလုံးပင် ခန်းမဆောင်၏တဖက် စင်္ကြံအုတ်တံတိုင်းမှာ မှီပြီးရပ်မိကြသည်။ </p>
	<p class="block_14">“ကိုထွန်း သူနဲ့ တွေ့ပြီးပြီ မဟုတ်လားဟင်” </p>
	<p class="block_14">သန္တာနွယ့်ထံမှ မျှော်လင့်ထားပြီးစကားကို ကြားရ၏။ </p>
	<p class="block_14">လွန်ခဲ့သောရက်များတွင် ကိုအေးလွင်နှင့် တွေ့ဆုံရစဉ်ကတည်းက ကိုအေးလွင်၏ စကားများအရ ကိုကိုထွန်းသည် ကိုအေးလွင်နှင့်တွေ့ဆုံ၍ မိမိပြောလိုသောစကားတွေကို ပြောခဲ့ပြီး ဖြစ်မည်ဟု သန္တာနွယ် ယူဆသည်။ ထိုအခါက ကိုအေးလွင် မည်သို့သောစကားများ ပြောခဲ့သနည်း။ သန္တာနွယ် သိချင်သည်။ </p>
	<p class="block_14">ကိုကိုထွန်းအဖို့တော့လည်း ကိုအေးလွင်နှင့် တွေ့ဆုံသည် မှန်ပါ၏။ သို့သော် သန္တာနွယ် ပြောစေလိုသော စကားတွေကို မပြောခဲ့။ ပြောလည်း မပြောချင်။ </p>
	<p class="block_14">“ကိုအေးလွင်နဲ့တော့ တွေ့ပါတယ်၊ ဒါပေမဲ့ နွယ်အပြောခိုင်းတဲ့စကားတွေကို မပြောဘူး” </p>
	<p class="block_14">ကိုကိုထွန်းသည် ယခုလို ပွင့်ပွင့်လင်းလင်း မှန်မှန်ကန်ကန် ပြောဆိုလိုက်ရသည့်အတွက် ကျေနပ်သည်။ သူ့စိတ်ထဲမှာလည်း ဘာမျှထိခိုက်တွေဝေခြင်း မရှိပါတကားဟု အတွေးရောက်ကာ ဝမ်းမြောက်မိလေသည်။ </p>
	<p class="block_14">သန္တာနွယ်ကမူ ကိုကိုထွန်း၏စကားကို နားမလည်နိုင်သဖြင့် ကြောင်ငေးပြီးကြည့်နေမိသည်။ လူချင်းတွေ့သည် ဆိုပါလျက် သူမှာသောစကားကို မပြောခဲ့သည့်အတွက် စဉ်းစားမရနိုင် ဖြစ်ရလေပြီ။ </p>
	<p class="block_14">ကိုအေးလွင်နှင့်ပတ်သက်၍တော့ သန္တာနွယ် စိတ်မကောင်း။ တကယ်တမ်း သူ့သဘောထား အမှန်ကို ကိုအေးလွင် သိစေချင်သည်။ သူ့အပေါ်မှာ ကိုအေးလွင် အထင်အမြင် မမှားစေချင်။ ဤမျှ မောင်ရင်းနှမတွေလို ခင်မင်ကြသည် ဖြစ်ပါလျက် သည်မျှလောက်သော အရေးကိစ္စကလေးမှာပင် ကူညီဆောင်ရွက်ခြင်း မရှိလိုသော ကိုကိုထွန်းကိုလည်း နည်းနည်းတော့ မျက်သည်။ </p>
	<p class="block_14">“ကိုထွန်းကလည်းကွယ်၊ လူချင်းတွေ့ရက်နဲ့တောင် ဒီစကားကလေး ပြောရတာ အလကား ဝန်လေးတယ်” </p>
	<p class="block_14">ဆိုသော ပြစ်တင်စကားကို ခပ်ညည်းညည်း ပြောမိသည်။ သည်တခါ ကိုကိုထွန်း စကားမဆက်နိုင်အောင် ကြောင်သွားရပြန်၏။ သို့သော် ကိုကိုထွန်းသည် သူ ဘာပြောရမည်ကို သိလာပြီးဖြစ်သည်။ </p>
	<p class="block_14">“ဘာလဲ နွယ်၊ နွယ် ကိုအေးလွင်ကို ကြိုက်နေလို့လား” </p>
	<p class="block_14">သည်စကားကို ကြားလိုက်ရသောအခါ သန္တာနွယ်၏အတွေးများသည် ဖရိုဖရဲဖြစ်သွား၏။ ရင်တွင်း နှလုံးသည်းပွတ်တို့သည်လည်း ဆွဲကိုင်ခါယမ်းခြင်း ခံလိုက်ရဘိသကဲ့သို့ ဖြစ်သွား၏။ မျက်နှာပြင်သည် ထူပူရှိန်းဖိန်းသွားသည်။ မျက်လွှာကို ချသည်။ ခေါင်းကို ငုံ့သည်။ </p>
	<p class="block_14">စနေနေ့ဖြစ်သောကြောင့် ကျောင်းစာသင်ခန်းများ တဝိုက်သည် တိတ်ဆိတ်နေ၏။ စာမေးပွဲနီးကာလဖြစ်သောကြောင့် ထိုနေရာသည် ပို၍တိတ်ဆိတ်၏။ </p>
	<p class="block_14">ကိုကိုထွန်းက သန္တာနွယ့်ဆီကအဖြေကို စောင့်သည်။ ရင်ထဲက တလှပ်လှပ် လှုပ်ခတ်နေသည် ကိုလည်း မသိကျိုးကျွန်ပြု၏။ </p>
	<p class="block_14">“ကိုထွန်းမေးတာကို ပြောလေ နွယ်” </p>
	<p class="block_14">ကိုကိုထွန်း၏ စကားသံမှာ ခပ်ပြတ်ပြတ်ဖြစ်သည်။ </p>
	<p class="block_14">အမှန်ပင် သည်မေးခွန်းကို နွယ် မဖြေရဲ။ အဘယ်ကြောင့် သည်မေးခွန်းမျိုး သူမေးလာရသည်ကိုလည်း နွယ် နားမလည်။ သူ့မျက်နှာကိုလည်း စေ့စေ့မကြည့်ရဲ။ </p>
	<p class="block_14">သည်လို နွယ် မလှုပ်ချောက်နေသည်ကပင် မိမိအမေးကို ဝန်ခံဖြေဆိုရာ ရောက်သည်လားဟု ကိုကိုထွန်း အတွေးရောက်ပြန်သည်။ မဖြစ်နိုင်ပါဘူး။ ငြင်းဆန်ချက်သည် မိမိ၏ဖြစ်လိုသော ဆန္ဒမျိုးဟုလည်း တွေးသည်။ အတွေးက ကယောက်ကယက်နိုင်လှပါဘိသည်။ </p>
	<p class="block_14">“ကိုထွန်းဆီက တခြား အကူအညီ တောင်းချင်ရာတောင်းပါ၊ နွယ့်အတွက် ကိုထွန်း ဘယ်အခါမဆို အတတ်နိုင်ဆုံး ကူညီခဲ့ပါတယ်၊ ဒီစကားကိုတော့ ကိုထွန်း မပြောချင်ဘူး နွယ်၊ သူ့ကို ကြိုက်နေပြီဆိုရင်လည်း နွယ့်ဘာသာပြောတာက အကောင်းဆုံးပဲ၊ နွယ်တို့နှစ်ယောက်ကြားမှာ ကိုထွန်း မဝင်ရအောင် ကြိုးစားချင်တယ်၊ ဝင်လည်းမဝင်ချင်ဘူး၊ ဒါပဲ နွယ်၊ ကိုထွန်းကို နွယ် တွေ့ချင်တယ်ဆိုတာ ဒါပဲ မဟုတ်လား။ </p>
	<p class="block_14">တစဉ်တတိုက်ကြီး ပြောချလာသောအခါကျမှ သန္တာနွယ်သည် ကိုကိုထွန်း၏မျက်နှာကို စေ့စေ့မော့ကြည့်လိုက်မိသည်။ သူက နွယ့်ကို ပြောဆိုနေခြင်း မရှိသလို အဝေးသို့ မျှော်ငေးပြီး ပြောနေသည်။ ကိုကိုထွန်းနှင့်ပတ်သက်၍ နွယ် ဘာကိုနားလည်ရမည်နည်း။ တွေရ။ တွေးရပြီ။ အတွေးသည် မရှင်း။ </p>
	<p class="block_14">ကိုကိုထွန်းအဖို့တော့လည်း သူ့ရင်ထဲမှာ နွယ်အား ပြောပြလိုသောစကားတွေ အများကြီး ရှိသည်ကို သိ၏။ သို့သော် ထိုရင်ထဲကအဖြစ်ကို မည်သည့်စကားလုံးများဖြင့် ရှင်းလင်းဖော်ပြရမည် ကိုကား ယခုတိုင် စဉ်းစား၍ မရနိုင်သေးပေ။ </p>
	<p class="block_14">“နေဦး ကိုထွန်း။ နွယ် ကိုထွန်းကို တွေ့ချင်တာ ဒီကိစ္စတခုတည်း မဟုတ်ဘူး ထားပါ။ ကိုအေးလွင်ကို ကိုထွန်း ဘာမှမပြောချင်လည်းနေပေါ့။ အခုလို ပြောခိုင်းရတာကလည်း ကိုထွန်းကို မောင်ရင်းတယောက်လို သဘောထားတယ်။ ကိုထွန်းနဲ့ ကိုအေးလွင် ဆိုတာကလည်း ညီအစ်ကိုလို ခင်တယ်၊ ဒါကြောင့် ပြောခိုင်းတာပါ ကိုထွန်း၊ ဒါပေမဲ့ ကိုထွန်း မပြောချင်ဘူးဆိုရင် နွယ် နောက်တခါ အပြောမခိုင်းပါဘူး” </p>
	<p class="block_14">သန္တာနွယ်သည် စကားစကိုဖြတ်ပြီး ကိုကိုထွန်း၏မျက်နှာကို စေ့စေ့ကြည့်ပြန်၏။ ကိုကိုထွန်း၏ မျက်နှာပြင်သည်မူ ဘာကိုမျှ တုန်လှုပ်ထိခိုက်ခြင်းမရှိ။ အေးတိအေးစက်အသွင်ကို ဆောင်လျက် အဝေးသို့ မျှော်ငေးနေ၏။ </p>
	<p class="block_14">“ဒီရက်ထဲမှာ ကိုထွန်း ဘယ်တွေကို သွားနေတာလဲ၊ နွယ် ကိုထွန်းကို တွေ့အောင်ရှာတယ်၊ အိမ်ကိုလည်း ရောက်တယ်၊ ကိုထွန်း ဘာတွေအလုပ်များနေသလဲ၊ စာမေးပွဲအတွက်ကော စာတွေ ကြည့်ပြီးပလား” </p>
	<p class="block_14">သည်မေးခွန်းများကို မေးမြန်းစုံစမ်းအပ်သော မေးခွန်းများဟု သန္တာနွယ် မှတ်ယူဟန် ရှိလေသည်။ </p>
	<p class="block_14">ကိုကိုထွန်းသည် သန္တာနွယ် ပြောနေသောစကားများကို မကြားဟန်ပြုသည်လည်း မဟုတ်။ မကြားသည်လည်း မဟုတ်။ သို့သော် စိတ်ဝင်စားခြင်း မရှိ။</p>
	<p class="block_14">အဝေးသို့သာ မျှော်ငေးနေ၏။ သန္တာနွယ်၏ စကားဆုံးသည်နှင့် </p>
	<p class="block_14">“နွယ် ကိုထွန်းကို တွေ့ချင်တယ်ဆိုတာ ဒါပဲမဟုတ်လား၊ ဒါဖြင့်ရင် ကိုထွန်း သွားတော့မယ်” </p>
	<p class="block_14">ပြောပြောဆိုဆိုပင် ထိုနေရာမှ ကိုကိုထွန်း ထွက်သွားသည်။ </p>
	<p class="block_14">သင်း သည်လို ကြောင်စီစီဖြစ်တတ်သည်မှာ သန္တာနွယ့်အဖို့ အဆန်းမဟုတ်ပေ။ သို့ပေမဲ့ ယခုတကြိမ်၌ သန္တာနွယ်သည် ကိုကိုထွန်း ထွက်ခွာသွားသည့်တိုင်အောင် ရင်ထဲမှာ မရှင်းဘဲ ဖြစ်နေ၏။ သူ့မှာ တခုခုတော့ တခုခုသော ဝေဒနာကို ခံစားနေရသည် ဖြစ်မည်ဟုလည်း သန္တာနွယ် တွေးမိသည်။ မိမိနှင့်ပတ်သက်၍ စိတ်နှလုံး လှုပ်ရှားနေပါကလားဟူ၍ကား သန္တာနွယ် မတွေးမိ။ </p>
	<p class="block_14">ကိုကိုထွန်း စိတ်ကလည်း နွယ်နှင့်ပတ်သက်၍ စိတ်ထိခိုက်ခံစားမှု မရှိဘူးဟု ထင်သည်။ ဘာပဲဖြစ်ဖြစ် ကိုအေးလွင်ကို သူ ခင်မင်လေးစားသည်။ ကိုအေးလွင်နှင့် ပတ်သက်လျှင် သူ မနာလိုမရှုဆိတ် မဖြစ်စကောင်းဟုလည်း မှတ်ယူသည်။ နွယ်နှင့် ကိုအေးလွင်တို့ကြားတွင် အမှန်ပင် မိမိ ပါဝင်စွက်ဖက်ခြင်း မပြုသင့်ဟုလည်း ယူဆသည်။ </p>
	<p class="block_14">တခုပဲရှိသည်။ နွယ့်စကားကို ကိုအေးလွင်အား ပြောမပြမိသည့်အတွက် မိမိသဝန်တိုရာ ကျမည်ဟုလည်း ကိုကိုထွန်း တွေးရသည်။ </p>
	<p class="block_14">သည်အတွေးတွေနှင့်အတူ မိမိကိုယ်ကို ရင့်ကျက်လာပြီဟုလည်း အထင်ရောက်၏။ မိမိစိတ်ထားသည် မြင့်မြတ်နိုင်ပါတကားဟုလည်း မှတ်ယူသည်။ မည်သို့ဖြစ်စေ၊ ကိုအေးလွင်နှင့် ပတ်သက်ပြီး နွယ့်ကို ခွင့်လွှတ်နိုင်ရမည်ဟုလည်း သူ့ကိုယ်သူ ဆုံးမသည်။ တချိန်တည်းမှာပင် နွယ့်ကို နာကြည်းသောစိတ်သည်လည်း ရောက်လာ၏။ နွယ့်ကို မတွေ့ဘူး၊ နွယ်တို့ဆီသို့ မသွားဘူးဟုလည်း ဆုံးဖြတ်သည်။ ရင်ထဲကတော့ အနာသား။ </p>
	<p class="block_6" id="calibre_link-93">◾</p>
</div>

<div class="calibre" id="calibre_link-24">
<h1 class="block_12" id="calibre_link-94">| ၂၀ |</h1>
	<p class="block_13">&nbsp;</p>
	<p class="block_14">ဒေါ်ကေသီသည် ဦးကျော်သာဦး၏စကားကြောင့် အနည်းငယ် တုန်လှုပ်သွားရသည်။ ရုတ်တရက် စကားပြန်မပေးနိုင်ဘဲလည်း ဖြစ်ရ၏။ ခဏကြာ တွေနေပြီး </p>
	<p class="block_14">“နေစမ်းပါဦး ဒီကောင် ကိုကျော်သာတို့အိမ်ကို မလာဘူးလား” </p>
	<p class="block_14">ကိုကိုထွန်းနှင့် မပတ်သက်လိုတော့ပါဟူ၍ ဒေါ်ကေသီသည် စိတ်ကောက် ဆုံးဖြတ်ခဲ့ပြီး ဖြစ်သည်။ </p>
	<p class="block_14">ကိုကိုထွန်းနှင့်ပတ်သက်လျှင် သူ ပူပန်သည် အမှန်ပင်။ ထိုကြောင့်လည်း ကိုကိုထွန်း ပြဿနာဆိုလျှင် သည်အိမ်မှာ သူကချည်း စခဲ့သည်။ ယခုတလောတွင် ကိုကိုထွန်း အနေအမူ ပျက်သည်ဟု ဒေါ်ကေသီထင်၏။ မောင်ဖြစ်သူ ဦးထွန်းတင်ကို ပြောမိသေးသည်။ </p>
	<p class="block_14">“သူလည်း အရွယ်ရောက်နေပြီပဲ မမရယ်၊ နေရာတကာ ပြောလို့ မသင့်ဘူး၊ ကြည့်သေးတာပေါ့၊ ခုအထိတော့ မစိုးရိမ်ရသေးပါဘူး” </p>
	<p class="block_14">ဟု ဦးထွန်းတင်ပြောသည်မှာ ပေါ့ဆလွန်းသည်ထင်၏။ ဒေါ်နုနုခင်မှာလည်း သူ့အလုပ်မှာသာ သူစိတ်ဝင်စားနေဟန်ရှိ၏။ တခါတခါ သူကိုယ်တိုင် ပြောမိပြန်လျှင်လည်း ထို ကိုကိုထွန်းဆိုသော သတ္တဝါသည် ဘာမျှ နှုတ်တုံ့မပြန် ပြောသမျှကို ငုံ့ခံသည်။ </p>
	<p class="block_14">ပြီးတော့လည်း အိမ်ကို ကပ်သည်ရယ်လို့မရှိ။ စောစောပိုင်းတုန်းက “နေ့ခင်းတိုင် ကျောင်းသို့ သွား၍ စာကျက်သည်၊ သန္တာနွယ်တို့အိမ်သွား၍ စာကျက်သည်၊ စာမေးပွဲဖြေသည်။” ဆိုသော စကားများမှာ ယုံမှားဖွယ်မရှိဟု အားလုံးလက်ခံထားကြသည်ဆိုလျှင် မထောင်းတာ။ ယခု စာမေးပွဲပြီးပြီ။ သည်အခါမှာလည်း ထိုသူငယ် အိမ်မကပ်ချင်။ ညဉ့်နက်၊ ညပိုင်းများမှ အိမ်သို့ ပြန်လာတတ်သည်။ သည်အထိတော့ ဒေါ်ကေသီ နှုတ်ပိတ်ရေငုံမနေချင်။ နေလည်း မနေနိုင်။ သို့ပေမဲ့ ဦးကျော်သာဦးအိမ်သို့ သွားနေသည်ဆိုလျှင် ပြောစရာက ကုန်ပြန်ရော။ </p>
	<p class="block_14">မည်သို့ဖြစ်စေ ဦးထွန်းတင်ရော ဒေါ်နုနုခင်သည် ယခုတလော သားသမီးတွေကို ပစ်ပယ်ထားလွန်းသည်ဟု အထင်ရောက်၏။ ဒေါ်ကေသီက ဝင်ပြောပြန်လျှင်လည်း သူတို့ တယ်ပြီး မကြိုက်ချင်။ ထို့ကြောင့် ဒေါ်ကေသီသည် ကိုကိုထွန်းနှင့်သာမဟုတ်၊ ညီညီခင်၊ နုငယ်ငယ်တို့နှင့် လည်း မပတ်သက်လိုတော့ပါဟု ဆုံးဖြတ်ထားခဲ့ပြီး ဖြစ်လေသည်။ </p>
	<p class="block_14">မှန်၏။ စိတ်ကသာ အမှတ်မထားသည်။ ကိုကိုထွန်းတယောက် ဦးကျော်သာဦးအိမ်မှာပဲ ရှိမည်ဟု ထင်မှတ်သည်။ </p>
	<p class="block_14">ယခုမူ ဦးကျော်သာဦးကိုယ်တိုင်က ကိုကိုထွန်းကို စုံစမ်းလာတော့လည်း အံ့သြရသည်။ </p>
	<p class="block_14">“မလာဘူး မကေသီ၊ စာမေးပွဲ မတိုင်မီကတည်းက မလာတာ၊ အခု တလလောက် ရှိသွားပြီ” </p>
	<p class="block_14">ဦးကျော်သာဦးသည် ထိုစကားကို နှုတ်လွန်ဆိုခဲ့ပြီးမှ ဒေါ်ကေသီ မျက်စိမျက်နှာ ပျက်သွားသည်ကို မြင်လိုက်ရသောကြောင့် </p>
	<p class="block_14">“ဒါပေမဲ့ ကိုထွန်းဟာ ပေပေတေတေ သူငယ်တယောက်တော့ မဟုတ်ဘူး မကေသီ”</p>
	<p class="block_14">“သို့ပေမဲ့ ဒီကလေးနဲ့ပတ်သက်ပြီး သူ့အဖေရော သူ့အမေပါ လျစ်လျူရှုထားလွန်းတာ ကိုတော့ ကျွန်မ သဘောမကျဘူး”</p>
	<p class="block_14">ဒေါ်ကေသီက ဦးကျော်သာဦး၏စကားစကို ဆက်လိုက်သည်။ ထိုစကားကို ကြားရသောအခါ ဦးကျော်သာဦးစိတ်မှာ ထင့်ရပြန်သည်။ </p>
	<p class="block_14">စင်စစ် ဦးကျော်သာဦးသည် ကိုကိုထွန်းနှင့်ပတ်သက်၍ လွန်ခဲ့သောအချိန်များကတည်းကပင် မိမိအိမ်သို့ မရောက်လာခဲ့ခြင်းအတွက် ဝေခွဲမရနိုင်ဘဲ ရှိခဲ့ရ၏ ထိုကြောင့် သမီးဖြစ်သူအား ကိုကိုထွန်းနှင့် ပတ်သက်၍ မေးရသေးသည်။ သို့သော် သန္တာနွယ်သည် ကိုကိုထွန်း တိမ်းရှောင်နေခြင်းကို နားမလည်ရကား မည်သည်ကိုမျှ သေချာရေရာစွာ ပြောဆိုနိုင်ခြင်း မရှိခဲ့ပေ။ မည်သို့ဖြစ်စေ ကိုကိုထွန်းအပေါ်တွင် သူ့မိ၊ သူ့ဖ၊ သူ့အဒေါ်များ စိတ်ဝင်စားမှု မည်မျှရှိသည် မရှိသည်ကို ဦးကျော်သာဦး အသေအချာ မသိနိုင်စေကာမူ သူ့အနေနှင့်မူ ထိုသူငယ့်အပေါ်တွင် စိတ်ဝင်စားခဲ့ရသည် ဖြစ်လေသည်။ ထိုကြောင့်လည်း ဤယနေ့ ဤအိမ်သို့ ရောက်လာရာတွင် ကိုကိုထွန်းကိစ္စသည် အဓိကဖြစ်၏။ သို့သော် ကိုကိုထွန်းနှင့်ပတ်သက်၍ ဒေါ်ကေသီကိုယ်တိုင်က စိုးရိမ်စကား ဆိုလာသောအခါတွင်ကား ဦးကျော်သာဦး၏စိတ်၌ စနိုးစနောင့် ဖြစ်ရပြန်သည်။ အမှန်ကိုဆိုရလျှင် ထိုသူငယ်နှင့်ပတ်သက်၍ ဒေါ်ကေသီ၊ သို့မဟုတ် ဦးထွန်းတင်၊ သို့မဟုတ် ဒေါ်နုနုခင်တို့ ကွပ်ကဲချုပ်ချယ်လာမည်ကိုကား ဦးကျော်သာဦး မလိုလားပေ။ </p>
	<p class="block_14">“ကိုထွန်းဟာ သူငယ်နှပ်စားအရွယ်မှ မဟုတ်တော့တာဘဲ မကေသီ၊ ဘာပဲဖြစ်ဖြစ်လေ သူပြန်လာရင်သာ ကျုပ်လာတဲ့အကြောင်း၊ သူ့ကို ကျုပ်တွေ့ချင်တဲ့အကြောင်း ပြောပါ” </p>
	<p class="block_14">“ကောင်းပါပြီရှင်။ ဒီကလေးနဲ့ ပတ်သက်လို့ အိမ်ကလူကြီးတွေကတော့ ဘာမှ ဂရုတစိုက် ကြည့်ပြီး မပြောကြပေဘူး၊ ဒီတော့ ကိုကျော်သာပဲ ကြည့်ပြောပါဦး။ ခုတလောဆို အိမ်ကိုလည်း မိုးကြီးချုပ်မှ ပြန်ချင်တယ်” </p>
	<p class="block_14">“ကိစ္စမရှိပါဘူး မကေသီ၊ ကျုပ်အနေနဲ့ကတော့ မကေသီအပေါ်မှာရှိနေတဲ့ တာဝန်ဟူသမျှကို ခွဲဝေထမ်းဆောင်ဖို့ အသင့်ပါပဲ” </p>
	<p class="block_14">ဦးကျော်သာဦးက ထိုစကားကို အပေါ်ယံအပြုံးနှင့် ပြောလိုက်၏။ သည်တော့ ဒေါ်ကေသီက မသိမသာ မျက်စောင်းထိုးပြီး </p>
	<p class="block_14">“ဒီစကားက ဘာစကားလဲ ကိုကျော်သာ” </p>
	<p class="block_14">“ဗမာစကားပါ” </p>
	<p class="block_14">“ရှင်ဟာလေ၊ တွေ့တိုင်း တွေ့တိုင်း အနှောင့်မလွတ် အသွားမလွတ် စကားကိုပြောချင်တယ်” </p>
	<p class="block_14">“ဒါက မကေသီ ထင်လို့ပါ” </p>
	<p class="block_14">“ဟော၊ ပြောရင်း ဆိုရင်း” </p>
	<p class="block_14">“လှော်ရင်း နစ်တယ်လို့ ပြောချင်သလား မကေသီ၊ လှော်ရင်းနစ်ဖို့ အကြောင်းမရှိပါဘူး၊ ခရီးရောက်ဖို့သာ ရှိပါတယ်” </p>
	<p class="block_14">“ဟင်းနော်၊ ဟင်း” </p>
	<p class="block_14">“အဲဒီစကားသုံးလုံးအဓိပ္ပာယ်ကို ကျုပ်သိချင်လိုက်တာ” </p>
	<p class="block_14">“ကြည့်ပါလား၊ ဆံပင်ဖြူ ကျိုးတိုးကျဲတဲနဲ့များ ဒီစကားမျိုး ပြောနေတာ အံ့သြပါရဲ့ရှင်” </p>
	<p class="block_14">“ဒါကတော့ မကေသီရယ်၊ ကျုပ်မှာ ဆံပင်ဖြူပေမဲ့ မျက်စိက မမှုန်သေးဘဲကိုး” </p>
	<p class="block_14">“ဒါကကော ဘာအဓိပ္ပာယ်လဲ” </p>
	<p class="block_14">“ရှင်းသားပဲ မကေသီရဲ့၊ မျက်စိမမှုန်သေးသမျှ မကေသီ ခုနတင်က အပြောဟန်ကလေး တွေဟာ လှနေတုန်းပဲလို့ ပြောချင်တာပေါ့” </p>
	<p class="block_14">“ဟင်း” </p>
	<p class="block_14">“အောင်မယ်၊ မျက်စောင်းက ထိုးလာသေးတယ်” </p>
	<p class="block_14">“တော်စမ်းပါ၊ ကလေးကလားစကားတွေ” </p>
	<p class="block_14">ယခုတော့လည်း သူတို့နှစ်ယောက်စလုံးသည် အသက်အရွယ်ကြီးရင့်ခြင်း၊ ဂုဏ်ထူးဝိသေသ၌ လေးစားအပ်ခြင်းတို့ထက် ဟဒယကြည်နူးမှုများ၌ သာယာမိကြပြန်လေသည်။ သည်အခါမျိုးမှာ တဦးကိုတဦး အပြစ်မမြင်ချင်။ မည်သည်ကိုမျှ မြင်ရသည်လည်း မဟုတ်။ ဆုပ်ကိုင်ဖမ်းဆီး ရရှိသည်လည်း မဟုတ်။ သို့သော် သည်အပြော၊ သည်အမူ၊ သည်အချိန်မျိုးမှာ နှစ်ဦးစလုံး၏ စိတ်နှလုံးသည် ပြန်လည်နုပျိုရသည်ဟု သူတို့ကိုယ်တိုင် မသိနိုင်သောစိတ်က မှတ်စွဲ၏။ </p>
	<p class="block_14">ထိုအခါမျိုး၌ သူတို့သည် ကိုကိုထွန်းကို မေ့လိုက်ကြပြန်သည်။ </p>
	<p class="block_6">◾</p>
	<p class="block_14">ထိုညနေ ဦးကျော်သာဦး ပြန်သွားသောအချိန်လောက်တွင် အနောက်ဘက်ဆီမှ မိုးသားများ ရွေ့လျားလာဟန်ကို မြင်ကြရ၏။ </p>
	<p class="block_14">မကြာမီ မိုးရွာတော့မည်ဟု မှန်းဆရပေသည်။ </p>
	<p class="block_14">သည်အခါ ငယ်ငယ့်စိတ်က နိုးထသည်။ </p>
	<p class="block_14">ငယ်ငယ်သည် သွေ့ခြောက်သော နွေရာသီကို မနှစ်မြို့ ။ </p>
	<p class="block_14">အထူးသဖြင့် ငယ်ငယ်သည် ကုန်လွန်ခဲ့သော နွေရာသီကို ပို၍ ကြောက်လန့်ခဲ့ရ၏။ ရန်ကုန်တမြို့လုံးမှာ မီးတောက်ကြီးတွေ တဟုန်းဟုန်း တောက်ကာ နေရာအနှံ့အပြား မီးလောင်သည်ကို နုငယ်ငယ် မြင်တိုင်း ရင်တုန်ပန်းတုန် ဖြစ်ခဲ့ရ၏။ ဖ၊ ဆ၊ ပ၊ လ ကွက်သစ်လို၊ မင်းမနိုင်ကွက်သစ်လို နေရာမျိုးတွေ မီးလောင်သည်ဆိုခြင်းကို လူအများ မည်သို့ ထင်မြင်ချက် ပေးကြသည် ဆိုစေကာမူ ငယ်ငယ်မှာ သည်လိုထင်မြင်ချက် ပေးနိုင်လောက်သော အသိဉာဏ်မျိုး မရှိပေ။ သို့သော် ထိုအချိန်က အိပ်ဆယ်စီယာ ရုပ်ရှင်ရုံတွင်းပြသနေသော ကျူအိုဗားဒစ်ဇာတ်ကားကို ကြည့်ခဲ့စဉ် ရောမတမြို့လုံး မီးလောင်နေချိန်၌ တယောတလက်နှင့် ပေါကြောင်ကြောင် ဖြစ်နေသည့် နီရိုးဘုရင်ကို တခြားသူတွေက လှောင်ပြောင် ရှုတ်ချကြသည်မှန်စေ နုငယ်ငယ်စိတ်မှာက ထိုဘုရင်ကို ရွံ့ကြောက် ကြောက်ကာ မုန်းတီးခဲ့ရ၏။ ထိုဇာတ်ကားကို ကြည့်ခဲ့ပြီး မကြာမီပင် ရန်ကုန်မြို့တွင်းမှ ဆင်းရဲသားကွက်သစ်များ မီးလောင်သည်ကို အဝေးမှ မြင်ရသောအခါ ငယ်ငယ် မရှုဆိတ်။ အိပ်ခန်းသို့ အမြန်ဆုံးဝင်ကာ ထိတ်ထိတ်ပျာပျာနှင့် ပူပန် ကြောက်လန့်ခဲ့ရ၏။ ရန်ကုန်မြို့ကို ရောမမြို့ကြီးအဖြစ် မြင်ယောင်လာသည်။ သည်လိုဆို နီရိုးဘုရင် ပေါကြောင်ကြောင်သည် မည်သူဖြစ်မည်နည်းဟု တွေးကြည့်ခဲ့မိသေး၏။ </p>
	<p class="block_14">မည်သို့ဖြစ်စေ နုငယ်ငယ်သည် ငယ်ငယ်ကတည်းကပင် မိုးရာသီကို သဘောကျသည်။ မိုးသားတွေ တလိပ်လိပ်တက်ကာလာသည်ကို မြင်လျှင် ရင်ထဲက တလှပ်လှပ်နှင့် မြူးလာသည်။ မိုးသားတွေ မည်းမှောင် အုံ့ဆိုင်းလာပြီဆိုလျှင် မှောင်မှိုင်းလာသော ပတ်ဝန်းကျင်မှာ အားငယ်တတ်ပြန်သည်။ လျှပ်စီးလက်သည်နှင့် ရင်ထဲမှာ ထိတ်ခနဲဖြစ်ကာ နားနှစ်ဖက်ကို လက်ဝါးစုံဖြင့် ပိတ်လိုက်မည်။ မိုးချုန်းသံ၊ မိုးကြိုးထစ်သံ စူးစူးရှရှတို့ ကြားရသည်ကြောင့် တုန်လှုပ်ရသည်မှာ ခဏပဲ။ အတော်ကြာလျှင် မိုးသက်လေနှင့်အတူ မိုးပေါက်တွေ တဖွဲဖွဲ ရွာလာပေမည်။ ဒါကို ငယ်ငယ် သဘောကျသည်။ တခါတခါတော့ ငယ်ငယ့်စိတ်က မိုးရေထဲမှာ ပြေးသွားပြီး ဆော့ကစားနေလိုက်ချင်သည်။ </p>
	<p class="block_14">ထို့ကြောင့် သည်ညမှာ မိုးရွာမည်ဆိုလျှင် မအိပ်သေးဘဲ စောင့်ကြည့်မည်ဟု ငယ်ငယ့်စိတ်က ဆုံးဖြတ်သည်။ ပြီး မိုးမရွာခင် သို့မဟုတ် မိုးရွာဆဲမှာ ကိုကိုထွန်း ပြန်ရောက်လာလိမ့်မည်ဟုလည်း မျှော်လင့်သည်။ </p>
	<p class="block_14">ယခုအခါတွင် ကိုကိုထွန်းသည် လူကြီးတယောက်အဖြစ် အရွယ်ရောက်သွားပြီး မိမိမှာ ကလေးသူငယ်တယောက်အဖြစ် ကျန်ရစ်ခဲ့သည် ဖြစ်သောကြောင့် ကိုကိုထွန်းသည် ရှေးကကဲ့သို့ မိမိနှင့် အရောတဝင် မရှိသည်လား မိမိအပေါ်တွင် အရေးတယူ မပြုသည်လားဟု သူတွေးခဲ့သည်မှာ ကြာပေပြီ။ အထူးသဖြင့် ယခု သည်နှစ်ပိုင်းတွင် မိမိအဖြစ်သည် အထီးကျန်ဆန်လွန်းသည်လားဟု နုငယ်ငယ် အားငယ်ခဲ့ရသည်။ </p>
	<p class="block_14">မှန်၏။ သည်အိမ်မှာ ဖေဖေ၊ မေမေ၊ ကိုကိုထွန်း၊ ကိုကိုညီတို့၊ အန်တီကေသီတို့နှင့်အတူ အားလုံး ဆုံစည်းခဲ့ကြပြီးသည့်နောက်ပိုင်း ယခုနှစ်တွင် မိသားစု အသိုင်းအဝိုင်းသည် တအိမ်ထဲမှာ နေကြရပါလျက် သိသိသာသာကြီး တကွဲတပြား ဖြစ်လာခဲ့ရသလား ဟူ၍လည်း နုငယ်ငယ် တွေးမိသည်။ </p>
	<p class="block_14">ယခင်အခါက ဖေဖေအလုပ်သွားလျှင် မေမေအိမ်မှာရှိသည်။ ညနေခင်းတိုင်လျှင် မိသားစု တပေါင်းတစည်းတည်း ဆုံမိကြသည်။ အားလပ်သော အချို့အချိန်များ၌ ကိုကိုထွန်းခေါ်သဖြင့် မမနွယ်တို့အိမ်သို့လည်း ရောက်ရ၏။ ယခုနှစ်တွင် ကိုကိုထွန်း ကောလိပ်ရောက်ခဲ့သည်။ မေမေလည်း ကုမ္ပဏီတည်ထောင်ထားသည် ဆို၏။ အထူးသဖြင့် ဆောင်းရာသီနောက်ပိုင်းလောက်မှ အစပြုကာ ကိုကိုထွန်းသည် နုငယ်ငယ်ကို မမနွယ်တို့ဆီသို့ မခေါ်ဘဲ နေခဲ့သည်ထင်၏။ သည်ချိန်လောက်မှာပင် မေမေလည်း အလုပ်တာဝန် ရှိလာခဲ့သည်ဟု မှတ်ရသည်။ ကိုကိုညီနှင့် ပတ်သက်၍တော့ နုငယ်ငယ် များစွာ အမှတ်မထားလိုပေ။ အထူးသဖြင့် သည်နွေရာသီ ကျောင်းပိတ်ရက်သည် ငယ်ငယ့်အဖို့ ပိုမိုပျင်းရိခြောက်သွေ့ဖွယ်လည်း ဖြစ်ရပေပြီ။ </p>
	<p class="block_14">ကြည့်လေ။ သည်ညနေမှာလည်း ဖေဖေသည် ရုံးဆင်းချိန်တိုင်ပြီဖြစ်လျက် ပြန်မလာ။ ထမင်းဝိုင်း၌ မေမေ အန်တီကေသီနှင့် မိမိတို့ချည်းသာ စားရ၏။ ကိုကိုထွန်းလည်း မရှိ။ ကိုကိုညီလည်း မရှိ။ သူတို့ထမင်းစားပြီးချိန်လောက်မှ ကိုကိုညီ ပြန်လာသည်။ ကိုကိုညီသည် ထမင်းစားပြီးသည်နှင့် သူငယ်ချင်းများနှင့်အတူ ရုပ်ရှင်ရုံသို့ လိုက်သွားသည်။ မေမေနှင့် အန်တီတို့လည်း ဝန်ကြီးကတော်၏အိမ်သို့ဆိုကာ ထွက်သွားကြလေ၏။ </p>
	<p class="block_14">မိုးသားများ အုံ့ဆိုင်းလာသည်ကြောင့် နေရောင်သည် စောစောစီးစီး ပျောက်ကွယ်ခဲ့လေ သည်။ တအိမ်လုံးသည် တိတ်ဆိတ်နေ၏။ တခါတရံ လျှပ်စီးများ ပြိုးပြက်လာသည်ကို မြင်ရသည်။ မကြာမီ မိုးချုန်းသံများကို ကြားရလိမ့်မည်ဟုလည်း နုငယ်ငယ် အထင်ရောက်သည်။ </p>
	<p class="block_14">ကိုကိုထွန်း ပြန်လာလျှင် စကားနည်းနည်း ပြောမည်ဟုလည်း ကြံစည်သည်။ အထူးသဖြင့် မမနွယ်တို့ဆီသို့ မရောက်သည်မှာ ကြာပြီဖြစ်သောကြောင့် သွားချင်သည်။ </p>
	<p class="block_14">မည်သို့ဖြစ်စေ၊ နောက်ထပ် နာရီဝက်အတွင်းမှာ မိုးရွာဦးမည် မဟုတ်ပေ။ နုငယ်ငယ်သည် ဧည့်ခန်းမှ ရေဒီယိုကိုဖွင့်ပြီး နယူးဒေလီမှ လွှင့်ထုတ်မည့် အစီအစဉ်ကို ဖမ်းယူပြီး နားထောင်နေ၏။ လျှပ်စီးနှင့်အတူ ရေဒီယိုအသံလှိုင်းတွင် အနှောင့်အယှက်များ ဖြစ်လာသည်ကို ကြားရသောအခါ မြေစိုက်ကြိုး တပ်မထားသေးသည်ကို မကျေမနပ် ဖြစ်ပြန်သည်။ ဖေဖေလာလျှင် ရေဒီယိုမှာ မြေစိုက်ကြိုး တပ်ဆင်ဖို့ ပြောမည်ဟုလည်း အကြံဖြစ်ပြန်သည်။ </p>
	<p class="block_14">ထိုအခိုက်မှာပင် ဦးထွန်းတင်သည် အိမ်တွင်းသို့ ရောက်လာ၏။ ဖခင်ဖြစ်သူ မူးလာသည်ကို နုငယ်ငယ် သတိထားမိ၏။ တခါတရံ၌ ဖခင်သည် ပြည်ထောင်စုကလပ်သို့ဝင်၍ ဘီယာ သောက်လာတတ်သည်ကို နုငယ်ငယ် သိထားပြီးဖြစ်၏။ </p>
	<p class="block_14">“ဟေး သမီးလေး တယောက်တည်းလားကွယ့်” </p>
	<p class="block_14">ဦးထွန်းတင်၏အသံသည် မြူးကြွ၏။ သို့သော် မပီမသနိုင်လှသည်။ မည်သို့ဖြစ်စေ ဦးထွန်းတင် ရောက်လာသည် ဖြစ်သောကြောင့် ငယ်ငယ်အဖို့ အနည်းငယ် စိတ်အားတက်ရသည်။ </p>
	<p class="block_14">ဦးထွန်းတင် ထမင်းစားနေဆဲမှာပင် မိုးဖွဲဖွဲကျလာသည်။ မိုးသက်လေသည်လည်း သုတ်ဖြူးတိုက်ခတ်စ ပြုလာ၏။ </p>
	<p class="block_14">နုငယ်ငယ်သည် ဧည့်ခန်းတွင် ထိုင်လျက် စာအုပ်များကို လှန်လှောကြည့်နေ၏။ </p>
	<p class="block_14">ဦးထွန်းတင်သည် ထမင်းစားခန်းမှ ထွက်လာပြီး သမီးဖြစ်သူကိုခေါ်၍ အိမ်ပေါ်သို့ တက်ခဲ့လေသည်။ လှေကားတွင် နုငယ်ငယ်က ရေဒီယို မြေစိုက်ကြိုးကိစ္စကို ပြော၏။ </p>
	<p class="block_14">“ဟုတ်ပါရဲ့၊ ဖေဖေတောင် သတိမေ့နေတယ်၊ နက်ဖြန်မှ စိန်မောင်ကိုပြောပြီး အသစ် အတပ်ခိုင်းရဦးမယ်၊ ကနေ့တော့ သမီး စောစောအိပ်ရာဝင်ပေါ့ကွယ်” </p>
	<p class="block_14">ဦးထွန်းတင်သည် သမီးဖြစ်သူကို အိပ်ခန်းတွင်းအထိ လိုက်ပို့သည်။ သို့ပေမဲ့ ငယ်ငယ် မအိပ်ချင်သေးပေ။ မိုးဖြိုင်ဖြိုင်ရွာသည်ကို စောင့်ကြည့်ချင်သေးသည်။ </p>
	<p class="block_14">အပေါ်ထပ်၌ ဖေဖေနှင့် စကားပြောရမည် အထင်ရောက်သောကြောင့်သာ တက်ခဲ့ရသည်။ ယခုလို မိမိအား အိပ်ခန်းတွင် ထားခဲ့ပြီး ဖခင်ဖြစ်သူ အိပ်ခန်းသို့ဝင်သွားခြင်းကို ငယ်ငယ် သဘောမကျ။ သည်လိုဆို အောက်ထပ်မှာပဲနေပြီး ကိုကိုထွန်းတို့အလာကို စောင့်ချင်သည်။ </p>
	<p class="block_14">လျှပ်စီးရောင်သည် ပိုမိုလင်းချင်းလာ၏။ မိုးချုန်းသံသဲ့သဲ့ကို ကြားရပေပြီ။ တဖက်ရှိ ဖခင်တို့၏အိပ်ခန်းဆီမှ မီးခလုတ်ပိတ်သံကို ကြားရသည်။ </p>
	<p class="block_14">ဖခင်၏အခန်းမှ ခြေသံကိုလည်း ကြားရ၏။ ဦးထွန်းတင်သည် အိပ်ခန်းမီးကို ပိတ်ခဲ့ပြီး လှေကားဆီသို့ လာခဲ့သည်။ အိပ်ခန်းများမှ လှေကားဆီသို့ လာရာလမ်းတွင်ရှိသော မီးခလုတ်ကို ပိတ်ပြီး အောက်ထပ်သို့ ဆင်းခဲ့၏။ </p>
	<p class="block_14">နုငယ်ငယ်သည် အပေါ်ထပ်တွင် တယောက်တည်း ဆက်လက် မနေလိုပြီ။ မနေဝံ့။ ဖခင်၏နောက်သို့ လိုက်ခဲ့သည်။ </p>
	<p class="block_14">စောစောက ထိန်ထိန်လင်းနေသော ဧည့်ခန်းတွင် မီးရောင်သည် နံရံတွင်ရှိသော နံရံကပ် ယပ်တောင်မီးတပွင့်သာ ခပ်ဖျော့ဖျော့ မှိန်မှိန်လင်းနေ၏။ </p>
	<p class="block_14">ဧည့်ခန်းစားပွဲ၌ ဖေဖေ့ကို တွေ့ရမည်ဟု ငယ်ငယ်ထင်၏။ သို့သော် မတွေ့။ ဖေဖေ၏ အရိပ်အရောင်ကို မတွေ့ရသောအခါ အနည်းငယ် အားငယ်လာ၏။ </p>
	<p class="block_14">လျှပ်ရောင်သည် ပိုမိုအတင့်ရဲလာသည် ဖြစ်သောကြောင့် နားနှစ်ဖက်ကို စုံပိတ်လိုက်မိသေး သည်။ သို့သော် မိုးချုန်းသံသည် ပေါ်ထွက်မလာသေးပေ။ </p>
	<p class="block_14">ဧည့်ခန်း၏ တဖက်အစွန်၌ ဦးထွန်းတင်၏ စာကြည့်ခန်း ရှိလေသည်။ နုငယ်ငယ်သည် စာကြည့်ခန်းဘက်သို့ လျှောက်လာခဲ့၏။ မိုးပေါက်များသည် ပိုမိုသည်းထန်စပြုလာ၏။ စာကြည့်ခန်း အနီးသို့ ကပ်လာသောအခါ စာကြည့်ခန်းတွင်းမှ တီးတိုးသံများကို ကြားရသည်။ ငယ်ငယ့်ရင်ထဲက တလှပ်လှပ် တုန်လာ၏။ ငယ်ငယ်သည် ခပ်စေ့စေ့နေသော စာကြည့်ခန်းတံခါးကို အသာတွန်းလိုက်မိသည်။ </p>
	<p class="block_14">လျှပ်စီးရောင်သည် မျက်စိတွင်းသို့ စူးရှစွာ ထိုးဝင်လာသည်ဟု ထင်မှတ်ရ၏။ နားနှစ်ဖက်ကို စုံပိတ်ရန် မေ့လျော့သွားသည်။ ခန္ဓာကိုယ်သည် မိုးကြိုးပစ်ခံလိုက်ရပြီဟု ထင်မိ၏။ မျက်စိသည် ပြာသွားသည်။ နားသည် ပူသွားသည်။ </p>
	<p class="block_14">လျှပ်တပြက်အတွင်း မြင်လိုက်ရသော အတွေ့အကြုံကို နုငယ်ငယ် နားမလည်နိုင်တော့ပေ။ မိုးကြိုးလျှပ်စီးဓာတ်ကြောင့် ခန္ဓာကိုယ်တခုလုံး ရုတ်ခြည်း လောင်ကျွမ်းသွားသည် ထင်မိ၏။ သို့သော် မျက်စိအာရုံ၌ စွဲငြိသော မြင်ကွင်းသည် ပျောက်မသွား။ </p>
	<p class="block_14">ဦးထွန်းတင်သည် ပေါက်စမ၏ ခန္ဓာကိုယ်ကို အားရပါးရ ဖက်သည်။ ပေါက်စမ၏ ပါးပြင်မို့မို့ကို အကြိမ်ကြိမ် နမ်းသည်။ နှုတ်ခမ်းလွှာကို စုပ်ယူသည်။ လျှပ်ရောင်၌ မြင်လိုက်ရသော မြင်ကွင်းသည် လျှပ်ရောင်ပျောက်သွားသည့်တိုင် နုငယ်ငယ်၏ မျက်စိအာရုံ၌ ပျောက်မသွား။ </p>
	<p class="block_14">နားထဲကမူ တတွတ်တွတ်အသံများကို ကြားရဆဲဖြစ်သည်။ တောင်းပန်သံ၊ အသနားခံသံ၊ ရုန်းဖယ်သံ စသည့် တီးတိုးအသံများသည် အပြင်ဘက်မှ မိုးသံနှင့် ရောထွေးနေ၏။ </p>
	<p class="block_14">နုငယ်ငယ်သည် မည်မျှကြာအောင် ထိုစာကြည့်ခန်းတံခါးဝ၌ ရပ်လျက် တွေငေးနေမိသည် မသိ။ အချိန်မှာ စက္ကန့်ပိုင်းမျှသာဖြစ်သော်လည်း တကမ္ဘာဟု ထင်မှတ်လာရသည်။ </p>
	<p class="block_14">သတိရလာသည်နှင့် ထိတ်လန့်တုန်လှုပ် ကြောက်ရွံ့ခြင်းဖြင့် ချာခနဲလှည့်ပြီး ထွက်ပြေးမည် ပြု၏။ </p>
	<p class="block_14">အဝင်တံခါးဝ မှန်တံခါးချပ်ဆီမှအရိပ်က ဆီး၍ ခြောက်လှန့်သည်။ ရုတ်တရက် အသံထွက် အော်လိုက်မိမည်ဖြစ်ပြီးမှ စိတ်ကို ချုပ်တည်းကာ တံခါးကို လှပ်ပေးလိုက်သည်။ </p>
	<p class="block_14">ကိုကိုထွန်း။ </p>
	<p class="block_14">မိုးရေဖြင့် စိုရွှဲနေသော ကိုကိုထွန်းသည် တံခါးဝတွင်ရပ်လျက် ကြောင်အနေသော ငယ်ငယ့်ကို တအံ့တသြ ဖြစ်ရ၏။ ထိတ်ထိတ်ပျာပျာ ဖြစ်နေရသော ထိုကလေးမ၏ မျက်လုံးအစုံကို မြင်ရုံမျှဖြင့် ငယ်ငယ့်မှာ ဘေးအန္တရာယ်တခုခု ရင်ဆိုင်နေရပြီဟု နားလည်မိ၏။ </p>
	<p class="block_14">နုငယ်ငယ်သည် ကိုကိုထွန်းကို တခဏမျှ စူးစိုက်ကြည့်နေ၏။ သူ့အသိတွင် သူ့ရှေ့မှာ မိုးရေစိုရွှဲဖြင့် ရောက်လာသူသည် ကိုကိုထွန်းဖြစ်နေ၏။ သို့သော် သူ့အမြင်ကမူ မကောင်းဆိုးဝါး တယောက်ဟု ထင်မှတ်နေဟန်ရှိ၏။ ငယ်ငယ်၏ ခန္ဓာကိုယ်သည် တဆတ်ဆတ် လှုပ်ခါနေ၏။ နှုတ်ခမ်းများသည် တစုံတခုကို ပြောမည့်ဟန်ဖြင့် လှုပ်လှုပ်ရွရွ ဖြစ်နေ၏။ မျက်လုံးအိမ်၌ မျက်ရည်စများ ရစ်ဝိုင်းလာနေသည်။ </p>
	<p class="block_14">သို့သော် နုငယ်ငယ်သည် ဘာမျှမပြော။ ကိုကိုထွန်းရှေ့မှာပင် မျက်နှာကို ငြိမ့်ခနဲ ငုံ့ချလိုက်သည်။ နေရာမှ ချာခနဲ လှည့်ထွက်ပြီး အိမ်ပေါ်သို့ ဒယိမ်းဒယိုင်ဖြင့် ပြေးတက်သွား၏။ </p>
	<p class="block_14">ကိုကိုထွန်းသည် ဘာမျှစဉ်းစားနေချိန် မရဘဲ နုငယ်ငယ်၏နောက်သို့ ပြေးလိုက်ခဲ့ရ၏။ </p>
	<p class="block_14">ငယ်ငယ်သည် အိပ်ရာပေါ်တွင် သူ့ခန္ဓာကိုယ်ကို မှောက်လှဲချလိုက်၏။ မျက်နှာကို ခေါင်းအုံးမှာ ဝှက်ကာ စောစောကမြင်ကွင်းကို အမြင်အာရုံမှ ချေဖျောက်ပစ်နိုင်ရန် ကြိုးစား၏။ သို့သော် စာကြည့်ခန်းတွင်းမှ လျှပ်ရောင်ဖြင့် မြင်ရသော မြင်ကွင်းသည် ပျောက်၍မသွားပေ။ </p>
	<p class="block_14">အပြင်ဘက်၌ မိုးသည် ပိုမိုသည်းထန်လာ၏။ လျှပ်စီးများ ပိုမိုပြိုးပြက်လာ၏။ မိုးချုန်းသံ များသည်လည်း ကျယ်လောင် များပြားလာပြီဖြစ်၏။ </p>
	<p class="block_14">ငယ်ငယ့်ကျောပြင်သည် တသိမ့်သိမ့် လှိုက်ဖိုနေ၏။ </p>
	<p class="block_14">“ငယ်ငယ် ဘာဖြစ်လဲဟင်” </p>
	<p class="block_14">ကိုကိုထွန်းအသံကို ကြားရသောအခါ ငယ်ငယ် ပို၍ဝမ်းနည်းသည်။ ကြောက်လည်း ကြောက်သည်။ ကိုကိုထွန်းကို မျက်နှာချင်းဆိုင်ဖို့လည်း ဝန်လေးသည်။ ကိုကိုထွန်းသည် ငယ်ငယ့် အိပ်ရာဘေး၌ ဝင်ထိုင်ပြီး ငယ်ငယ်၏ပခုံးနှစ်ဖက်ကို ဆုပ်ကိုင်၏။ ယခုအခါ ကိုကိုထွန်းသည် ညီမ၏ဝေဒနာမှအပ အလုံးစုံကို မေ့လျော့ထားဟန်ရှိ၏။ တကိုယ်လုံး စိုရွှဲနေသောအဖြစ်ကိုပင် သတိမရနိုင်တော့ပေ။ </p>
	<p class="block_14">“ပြောလေ ငယ်ငယ်၊ ညီမလေး ဘာဖြစ်နေသလဲ ဟင်” </p>
	<p class="block_14">ငယ်ငယ့်ခန္ဓာကိုယ်ကို ထူမရင်း မေး၏။ </p>
	<p class="block_14">ငယ်ငယ်ကမူ သူ့မျက်နှာကို ခေါင်းအုံးမှာ အပ်ထားဆဲဖြစ်၏။ ရှိုက်သံသည် ခပ်သဲ့သဲ့ ပေါ်ထွက်လာလေသည်။ </p>
	<p class="block_14">“ဟင့်အင်း၊ ဟင့်အင်း၊ ငယ်ငယ်၊ ငယ်ငယ် ဘာမှမသိဘူး” </p>
	<p class="block_14">ငိုသံရောသော စကားလုံးများသည် တုန်ယင်နေ၏။ </p>
	<p class="block_14">ကိုကိုထွန်းသည် နုငယ်ငယ်၏ခန္ဓာကိုယ်တခုလုံးကို ဆွဲယူပင့်ထူလိုက်၏။ မျက်ရည်ဖြင့် စိုရွှဲနေသော နုငယ်ငယ်၏ မျက်နှာသည် ထိတ်လန့်ခြင်း၊ ကြောက်ရွံ့ခြင်း၊ အားငယ်ခြင်းတို့ဖြင့် လှုပ်ခတ်နေ၏။ </p>
	<p class="block_14">“ပြောလေ ငယ်ငယ်၊ ငယ်ငယ် ဘာဖြစ်နေလဲ” </p>
	<p class="block_14">“ဟို၊ ဟို” </p>
	<p class="block_14">ငယ်ငယ်သည် လက်ညှိုးကို အခန်းပြင်သို့ ညွှန်ပြ၏။ ငယ်ငယ့်လက်တံသည် တုန်ယင်နေ၏။ </p>
	<p class="block_14">“ဖေဖေ၊ ဖေဖေ” </p>
	<p class="block_14">စကားလုံးများသည် ထစ်အနေ၏။ </p>
	<p class="block_14">“ဖေဖေ ဘာဖြစ်လဲ ငယ်ငယ်၊ ပြောလေ၊ ပြော” </p>
	<p class="block_14">“အောက်၊ အောက်ထပ်မှာ ဖေဖေနဲ့ ပေါက်စမ” </p>
	<p class="block_14">“ဖေဖေနဲ့ ပေါက်စမ ဘာဖြစ်သလဲ ငယ်ငယ်” </p>
	<p class="block_14">“ငယ်ငယ်မသိဘူး ကိုကို၊ ငယ်ငယ် မသိဘူး” </p>
	<p class="block_14">ငယ်ငယ်သည် ကိုကိုထွန်းလက်မှ သူ၏ခန္ဓာကိုယ်ကို ရုန်းထွက်ပြီး မျက်နှာကို လက်ဝါးဖြင့် အုပ်ကာ အားရပါးရ ငိုချလိုက်၏။ </p>
	<p class="block_14">“မဟုတ်သေးပါဘူး ငယ်ငယ်၊ ငယ်ငယ့်ဥစ္စာ၊ ဘာမှန်းမသိ၊ ညာမှန်းမသိ၊ ကဲ ကိုကိုမေးတာကို ကောင်းကောင်းပြောစမ်း” </p>
	<p class="block_14">ငယ်ငယ် ငိုနေဆဲဖြစ်၏။ </p>
	<p class="block_14">ကိုကိုထွန်း ယခုတိုင် နားမလည်သေး။ </p>
	<p class="block_14">“ပြောလေ ငယ်ငယ်၊ ပြောစမ်း၊ ဖေဖေနဲ့ ပေါက်စမ ဘာဖြစ်တုံး” </p>
	<p class="block_14">“ငယ်ငယ် ကြောက်တယ်၊ ရှက်လည်းရှက်တယ် ကိုကို” </p>
	<p class="block_14">“ဟင်” </p>
	<p class="block_14">“ဖေဖေ ဖေဖေလေ ပေါက်စမကို ပေါက်စမကို” </p>
	<p class="block_14">နုငယ်ငယ် စကားမဆက်တတ်။ ကိုကိုထွန်း နားလည်ရပေပြီ။ </p>
	<p class="block_14">“တော်ပြီ ငယ်ငယ်၊ ဒီမှာ ကိုကိုပြောမယ်၊ ခု ငယ်ငယ် ဘာတွေမြင်ရ၊ တွေ့ရတယ်ဆိုတာ ဘယ်သူ့ကိုမှ မပြောနဲ့၊ ကိုကို သွားမယ်” </p>
	<p class="block_14">ကိုကိုထွန်းသည် ချက်ချင်းပင် အခန်းထဲမှ ပြေးထွက်ခဲ့သည်။ လှေကားသို့ သွားရာလမ်းမှ နံရံမီးများကို အသံကျယ်ကျယ်ပြုပြီး ဖွင့်လိုက်သည်။ လှေကားမှ အရှိန်ပြင်းစွာ ပြေးပြီး ဆင်းလာ၏။ ဧည့်ခန်းမီးများကို ဖွင့်လိုက်၏။ </p>
	<p class="block_14">ဧည့်ခန်းတခုလုံး ထိန်လင်းလာလေသည်။ </p>
	<p class="block_14">သို့သော် သူ ဘာကိုမျှမတွေ့ရပေ။ </p>
	<p class="block_14">ခဏချင်းပင် ဦးထွန်းတင်၏ စာကြည့်ခန်းတံခါးသည် ပွင့်လာ၏၊ စာကြည့်ခန်းတံခါးကို တခြမ်းဖွင့်လျက် ထွက်လာသော ဖခင်၏မျက်နှာကို မြင်ရပေပြီ။ </p>
	<p class="block_14">ဦးထွန်းတင်၏မျက်နှာသည် မလုံမလဲဖြစ်နေ၏။ ချက်ချင်းပင် ဒေါသရောင် လွှမ်းလိုက်သည်။ </p>
	<p class="block_14">သားအဖနှစ်ယောက်သည် တယောက်ကိုတယောက် စူးစိုက်ကြည့်နေကြ၏။ ကိုကိုထွန်းကမူ ဖခင်၏နောက်ဘက် စာကြည့်ခန်းဆီသို့ မသိမသာ လှမ်းမျှော်ပြီးကြည့်၏။ စာကြည့်ခန်းတွင်း၌ မှောင်အတိကျနေ၏။ </p>
	<p class="block_14">ဦးထွန်းတင်သည် စာကြည့်ခန်းထဲမှထွက်ခဲ့ပြီး တံခါးကို ဝုန်းခနဲ ပြန်ပိတ်လိုက်သည်။ </p>
	<p class="block_14">“မင်း မင်း မင်း ခုမှပြန်လာသလား” </p>
	<p class="block_14">မလုံလဲခြင်းနှင့် ဒေါသသည် စကားလုံးများ၌ ရောနှောနေ၏။ ကိုကိုထွန်းသည် ဘာမျှစကားပြန်မပေးဘဲ ဖခင်၏မျက်နှာကို စူးစိုက်ကြည့်နေ၏။ ထိုအကြည့်၌ မသင်္ကာခြင်း၊ နားမလည်ခြင်းတို့ ရောထွေးနေ၏။ ဦးထွန်းတင်သည် မိမိ၏စိတ်လှုပ်ရှားမှုကို အတတ်နိုင်ဆုံး ထိန်းချုပ်လိုက်သည်။ ကိုကိုထွန်းရပ်နေသောနေရာသို့ တိုးကပ်လာရင်း </p>
	<p class="block_14">“ကြည့်စမ်း၊ တကိုယ်လုံး ရေတွေစိုလို့၊ အခု ဒီဥစ္စာ ဘယ်ကပြန်လာတာလဲ” </p>
	<p class="block_14">“ကိုထွန်း ပြန်လာတာကြာပြီ ဖေဖေ” </p>
	<p class="block_14">ကိုကိုထွန်းသည် အသံကို တည်ငြိမ်အောင် ကြိုးစားပြီးပြော၏။ ဦးထွန်းတင်သည် မျက်စိပျက်၊ မျက်နှာပျက် ဖြစ်သွားပြီး ချက်ချင်းပင် ဟန်ဆောင်ကာ </p>
	<p class="block_14">“ကိုထွန်း၊ အဲဒီမှာ ထိုင်စမ်း”</p>
	<p class="block_14">ဟု အမိန့်ပေးလိုက်သည်။ ကိုကိုထွန်းသည် ဆိုဖာတွင် ဝင်မထိုင်။ သူ့တကိုယ်လုံးမှ ရေပေါက်များသည် ဧည့်ခန်းကြမ်းပြင် ကော်ဇောပေါ်သို့ တစက်စက် ကျနေ၏။ </p>
	<p class="block_14">“သွား၊ ကိုထွန်း အပေါ်ကိုသွား၊ အဝတ်လဲပြီး မြန်မြန်ပြန်လာခဲ့” </p>
	<p class="block_14">ဦးထွန်းတင်၏ စကားများသည် အစီအစဉ်မရှိ ဖြစ်နေ၏။ ကိုကိုထွန်းသည် နေရာမှာပင် ရပ်လျက် ဖခင်ဖြစ်သူအား စူးစိုက်ကြည့်နေဆဲ ဖြစ်၏။ </p>
	<p class="block_14">“ဖေဖေပြောနေတာကို မကြားဘူးလား ကိုထွန်း၊ အဝတ်တွေသွားလဲချေလို့ ပြောနေတယ်” </p>
	<p class="block_14">ကိုကိုထွန်းသည် စာကြည့်ခန်းဆီသို့ မသိမသာ လှမ်းကြည့်မိလိုက်သေး၏။ </p>
	<p class="block_14">ဖခင်ဖြစ်သူအားလည်း မသင်္ကာကြည့် ကြည့်ကာ အိမ်ပေါ်သို့ တက်ခဲ့၏။ </p>
	<p class="block_14">“ပြီးတော့ မြန်မြန် ပြန်လာခဲ့ဦး” </p>
	<p class="block_14">ဦးထွန်းတင်၏ စိတ်အာရုံသည် ဖရိုဖရဲဖြစ်နေ၏။ အိမ်ပေါ်သို့ ဖြည်းဖြည်းလေးလေး တက်သွားသော ကိုကိုထွန်းကို ငေးစိုက်ကြည့်ရင်း ဒေါသစိတ်သည် တကိုယ်လုံးကို အနှံ့ လောင်ကျွမ်းလာ၏။ </p>
	<p class="block_14">ကိုကိုထွန်း ပျောက်ကွယ်သွားသည်နှင့် စာကြည့်ခန်းဆီသို့သွားပြီး တံခါး ဖွင့်လိုက်သည်။ </p>
	<p class="block_14">ပေါက်စမ၏ခန္ဓာကိုယ်သည် စာကြည့်ခန်းတွင်းမှ ရုတ်ခနဲ လွင့်စဉ်ပြီး နောက်ဖေးဘက်သို့ ပြေးဝင်ပျောက်ကွယ်သွားလေ၏။ </p>
	<p class="block_14">ဦးထွန်းတင်သည် တံခါးကို ချက်ချင်းပြန်ပိတ်လိုက်သည်။ ထို့နောက် ဧည့်ခန်းဆိုဖာပေါ်သို့ ခြေပစ်လက်ပစ် ထိုင်ချလိုက်၏။ ပေါက်စမ၏ ငိုရှိုက်သံသည် သူ့နားထဲက မပျောက်။ သို့သော် ထိုငိုသံကို သူ့အာရုံ၌ ကြာရှည်လေးမြင့်စွာ မထားချင်ပေ။ </p>
	<p class="block_14">ဦးထွန်းတင်သည် စီးကရက်ကို မီးညှိဖွာရှိုက်ရင်း သူ့စိတ်အာရုံကို ပေါက်စမထံမှ ရုန်းထွက်သည်။ သူသည် လူသားတယောက်အနေဖြင့် မကျူးလွန်အပ်သော ရက်စက်ယုတ်မာသော ပြစ်မှုတခုကို ကျူးလွန်ခဲ့သည်ဟု မတွေး။ သို့သော် သူ့အတွေးအာရုံသည် ရှုပ်ထွေးလာ၏။ နောက်ကျူလာ၏။ ဘာကိုမျှ သဲကွဲခြင်း မရှိ။ ပေါက်စမထံက ရုန်းထွက်သည် မှန်၏။ ရှေ့မှာ အေးငြိမ်းက ကာဆီးလာသည်။ ထိုအခါ စိတ်နှလုံး တုန်လှုပ်သည်။ </p>
	<p class="block_14">ဦးထွန်းတင်၏ မျက်လုံးအစုံသည် ပို၍ပြူးကျယ်လာသည်။ ပါးစပ်သည် ဟလာ၏။ မျက်စိအာရုံကို လွှဲပြောင်း၍မရ။ တကယ်ပဲ သူ့ရှေ့မှာ အေးငြိမ်း ရပ်လာသည် ထင်၏။ </p>
	<p class="block_14">သို့သော် သူ့ရှေ့တွင် ရပ်လာသူ၏ မျက်လုံးသည် အေးငြိမ်း၏ မျက်လုံးများကဲ့သို့ ပျော့ညံ့ သေးသိမ်ခြင်း မရှိ။ စူးရှလွန်းသည်။ အငြိုးမျက်မာန်ကြီးသော သဘောလည်း ရှိသည်။ မယုံသင်္ကာခြင်းသဘောကိုလည်း ဆောင်သည်။ စင်စစ် ထိုသူသည် ကိုကိုထွန်း။ </p>
	<p class="block_14">ထိုအခါ ကိုကိုထွန်းနှင့် ပတ်သက်သော ဒေါသစိတ်သည် နိုးထသည်။ နောက်ကျုသောစိတ်၊ ရှုပ်ထွေးသောစိတ်ကို ဒေါသမုန်တိုင်းသည် ပုတ်ခတ်လာ၏။ ဤမိမိ၏သားငယ်သည် ယခုမူ မျက်လုံးအစုံဖြင့် မိမိကို ရန်မူအံ့ပြုလာသည်ဟုလည်းထင်၏။ </p>
	<p class="block_14">ကိုကိုထွန်းသည် သူ့အဖေနှင့် မျက်နှာချင်းဆိုင် နေရသည်ကို ပင်ပန်းလာ၏။ သို့သော် သူ စိုးစဉ်းမျှ မတုန်လှုပ်ချင်ပေ။ သူ့ရင်ထဲ၌ စကားလုံး အမြောက်အမြား ရှိ၏။ သို့သော် တလုံးမျှ သူမပြောချင်။ ဖခင်ဖြစ်သူ ပြောလာမည်ကိုကား သူ နားထောင်ချင်သည်။ </p>
	<p class="block_14">“ကဲ ထိုင်စမ်းပါဦး” </p>
	<p class="block_14">ဦးထွန်းတင်သည် ထိုစကားကို အမှတ်မထင် ပြောလိုက်သည်။ </p>
	<p class="block_14">သို့သော် သည်လိုပြောလိုက်မိခြင်းအတွက် ကျေနပ်၏။ သူ့စိတ်အာရုံမှာ လှုပ်ရှားသည် မှန်သော်လည်း ထိုအဖြစ်ကို မပေါ်လွင်စေချင်။ မကြာမီက အဖြစ်အပျက်များနှင့် ရောထွေး လှုပ်ရှားနေသော စိတ်အာရုံကို သူ အတတ်နိုင်ဆုံး ဖုံးကွယ်ရမည်ဟု နားလည်နေပြန်သည်။ </p>
	<p class="block_14">ကိုကိုထွန်းသည် ကုလားထိုင်မှာ ဝင်ထိုင်လိုက်သည်။ </p>
	<p class="block_14">“ကိုထွန်းကို ဖေဖေ စကားပြောစရာရှိလို့ စောင့်နေတာ” </p>
	<p class="block_14">ကိုကိုထွန်းသည် မျက်လွှာကို ချထားလိုက်သည်။ သူ့စိတ်က ဖခင်ဖြစ်သူ ပြောလာမည့် စကားတွေကို နားထောင်ရုံသာ နားထောင်ကြည့်ချင်သည်။ အမှတ်မထား။ </p>
	<p class="block_14">တအိမ်တည်းမှာ အတူနေလာကြပြီး ကာလကြာမြင့်စွာ မျက်နှာချင်းဆိုင် စကားမပြော ဖြစ်သည်မှာ ကြာပြီဖြစ်သော သားအဖနှစ်ယောက်အဖို့တော့လည်း အထူးသဖြင့် ခပ်စောစောပိုင်းက အဖြစ်အပျက်များ၏ အငွေ့အသက်က ပိုမို လွှမ်းဖုံးနေသည်ဖြစ်ရကား စကားတခွန်း စရမည်အတွက် လေးဖင့်နေပြန်၏။ </p>
	<p class="block_14">စင်စစ် ဦးထွန်းတင်မှာ ပြောစရာစကား ရှိသည်။ သည်စကားတွေမှာ ယခုပင် အစုလိုက် အပြုံလိုက် တိုးဝင်လာသည်။ အတွေးအာရုံသည် ညနေပိုင်းက ပြည်ထောင်စုကလပ်ဆီသို့ ရောက်နေပြန်၏။ ထိုနေရာတွင် ဝန်ကြီးများ၊ ပါလီမန် အတွင်းဝန်များနှင့် ပါလီမန်အမတ်များကို တွေ့ခဲ့၏။ ထိုသူများတွင် သခင်ဖေသိန်းလည်း ပါသည်။ </p>
	<p class="block_14">သခင်ဖေသိန်းက တက္ကသိုလ်ကျောင်းအကြောင်းကို ပြောပြသည်။ တက္ကသိုလ်မှ အစိုးရကို ဆန့်ကျင်နေသော ကျောင်းသားများအကြောင်း ဖြစ်သည်။ စင်စစ် သခင်ဖေသိန်း ပြောလိုသည်မှာ ကိုကိုထွန်းအကြောင်းသာ အဓိကဖြစ်ဟန် ရှိ၏။ သခင်ဖေသိန်း ပြောစကားအရ ဆိုတော့လည်း အမှန်ပင် ကိုကိုထွန်းနှင့်ပတ်သက်၍ သူ ဆက်လက် လျစ်လျူရှုမထားသင့်ဟု ဦးထွန်းတင် နားလည်ခဲ့ရသည်။ </p>
	<p class="block_14">ဦးထွန်းတင်သည် စီးကရက်ကို ထပ်၍ ထပ်၍ ဖွာရှိုက်သည်။ သားဖြစ်သူကို စေ့စေ့ကြည့်သည်။ မျက်လွှာချပြီး ခေါင်းငုံ့ထားသည့်သားကို မြင်ရသောအခါ ဒေါသအရှိန်သည် တစတစ လျော့ပါးလာပြန်၏။ ပျောက်ကွယ်သွားသည်ကား မဟုတ်သေး။ ပရိယာယ်ဟုလည်း ဆိုနိုင်ကောင်း၏။ </p>
	<p class="block_14">“အခုတလော ကိုထွန်း အလည်လွန်တာကို ဖေဖေတို့ သဘောမကျဘူး။ ဖေဖေဟာ ကိုထွန်း ကောလိပ်ရောက်တဲ့နေ့ကစပြီး ကိုထွန်းဘဝကို ကိုထွန်း ဖန်တီးတိုးတက်အောင် ကြံဆောင်နိုင်တယ် အထင်နဲ့ ဖေဖေ ဘာမှမပြောဘဲ ကြည့်နေခဲ့တယ်။ ကိုထွန်းဟာ လိမ္မာရေးခြားရှိတဲ့ သားတယောက်၊ ဉာဏ်စွမ်းဉာဏ်စ ထူးခြားထက်မြက်တဲ့ သားတယောက်ဆိုတဲ့အချက်ကိုလည်း ဖေဖေ မမေ့ဘူး။ နောက်တကြောင်းကလည်း ဖေဖေ့အနေနဲ့ အလုပ်တာဝန်တွေက များလာတဲ့အလျောက် ကိုထွန်းတို့ ညီအစ်ကိုမောင်နှမတတွေကို ရှေးကလို နေရာတကာမှာ လိုက်ပြီး ပြောမနေနိုင်ဘူး” </p>
	<p class="block_14">ဦးထွန်းတင်သည် သူပြောနေသောစကားများကို သူ့ဘာသာ သဘောကျလာစပြု၏။ မည်သို့ဖြစ်စေ သူ့၌ ဆက်ဆံမှု နည်းပရိယာယ်သည် လုံးဝ ပျောက်ကွယ်သွားခြင်း မရှိဟု နားလည်ရသောကြောင့် အကျေနပ်ကြီး ကျေနပ်မိ၏။ </p>
	<p class="block_14">ကိုကိုထွန်းသည် ဖခင်ပြောသောစကားကို ကြားပါ၏။ နားမှာကား မစွဲမြဲ။ </p>
	<p class="block_14">“အဲဒီလို ဖေဖေ ဘာမှမပြောမဆိုဘဲ ကိုထွန်းကို ယုံကြည်လို့ လွှတ်ထားတာကို ကိုထွန်း အခွင့်အရေး အယူမမှားစေချင်ဘူး၊ ဒီမှာ ကိုထွန်း အခု ဖေဖေပြောတာတွေကို နားလည်ရဲ့လား” </p>
	<p class="block_14">ကိုကိုထွန်းသည် မျက်နှာတချက်မော့ကာ ကြည့်လိုက်သည်။ ဘာစကားမျှ မပြော။ မျက်လွှာကို ချက်ချင်းပြန်ချသည်။ </p>
	<p class="block_14">“ဒါပေမဲ့ ကိုထွန်းဟာ ခုတလောမှာ လမ်းလွဲလိုက်နေတယ်လို့ ဖေဖေ သိရတယ်”</p>
	<p class="block_14">ထိုစကားကို ကြားရသောအခါ ကိုကိုထွန်း ခေါင်းတချက်မော့ပြန်၏။ </p>
	<p class="block_14">“ဘာကိုဆိုချင်တာလဲ ဖေဖေ” </p>
	<p class="block_14">စကားသံက အနည်းငယ် ကြွပ်ဆတ်ဆတ်နိုင်သည်။ </p>
	<p class="block_14">“ဘာကိုဆိုချင်တာလဲဆိုတာ အမှန်က ဖေဖေ့ထက် ကိုထွန်း ပိုပြီးသိနိုင်တယ်”</p>
	<p class="block_14">“လမ်းလွဲလိုက်တယ် ဆိုတာကိုတော့ နားမလည်ဘူး ဖေဖေ” </p>
	<p class="block_14">“ကောင်းပြီ ဒါဖြင့်ရင် ဖေဖေ တခုမေးမယ်၊ သား ခုတလော တနေကုန် ပျောက်ပျောက်နေတာဟာ ဘယ်သွားနေတာလဲ” </p>
	<p class="block_14">“သူငယ်ချင်းတွေဆီကို သွားတာပဲ” </p>
	<p class="block_14">“ကောင်းပြီ၊ ကိုထွန်း ပေါင်းသင်းနေတဲ့ သူငယ်ချင်းတွေဆိုတာ ဘယ်လိုလူတွေလဲ၊ ဒီလူတွေဆီကိုသွားပြီး ကိုထွန်း ဘာလုပ်သလဲ” </p>
	<p class="block_14">သည်တခါမှာ ကိုကိုထွန်း စကားပြန်မပေးတော့။ မပေးလို။ ဘာကြောင့် မပေးလိုရသည်ကို လည်း ကိုကိုထွန်း နားလည်ပြီးဖြစ်၏။ </p>
	<p class="block_14">စင်စစ် ကိုကိုထွန်း သွားသည်ဆိုသောနေရာမှာ ကိုအောင်သူ၏ ဂျာနယ်တိုက်ဖြစ်သည်။ ကိုအောင်သူ၏ ဂျာနယ်တိုက်သည် မည်သို့သော ဂျာနယ်တိုက် ဆိုသည်ကို သူသိသည်။ ထိုတိုက်တွင် သူ မည်သို့အချိန်ဖြုန်းသည်၊ ထိုအချိန်ဖြုန်းမှုများသည် ဖခင်ဖြစ်သူအနေဖြင့် လိုလားအပ်သော အချိန်ဖြုန်းမှုမျိုး မဟုတ်သည်များကိုလည်း နားလည်ပြီးဖြစ်၏။ မည်သို့ဖြစ်စေ ကိုကိုထွန်းသည် သူ့အကြောင်းကို မပြောချင်။ ဖေဖေပြောလာမည့် သူ့အကြောင်းကို နားထောင်ဆိုလျှင်ကား နားထောင်မည် ဖြစ်၏။ </p>
	<p class="block_14">“ကဲ အခု ကိုထွန်း မပြောရဲဘူး မဟုတ်လား၊ ဒါဖြင့်ရင် ကနေ့ ဖေဖေ သိလာတာတွေဟာ အမှန်ပဲပေါ့။ ဒီမှာ ကိုထွန်း၊ ကိုထွန်း အခုတလော လမ်း ၄၀ ထဲက အစိုးရဆန့်ကျင်ဘက် ဂျာနယ်တိုက်တခုမှာ အဝင်အထွက် ပြုနေတယ်ဆိုတာ ဟုတ်သလား။ တက္ကသိုလ်မှာလည်း အစိုးရကို ဆန့်ကျင်တဲ့ ကျောင်းသားတွေနဲ့ အပေါင်းအသင်း ပြုနေတယ်ဆိုတာ ဟုတ်သလား” </p>
	<p class="block_14">ကိုကိုထွန်း မဖြေ။ </p>
	<p class="block_14">“မေးတာကို ဖြေစမ်း ကိုထွန်း”</p>
	<p class="block_14">ကိုကိုထွန်း မျက်လွှာချထားမြဲဖြစ်သည်။ သူ မဖြေချင်။ သူသိသည်။ နားလည်ထားပြီးလည်း ဖြစ်သည်။ ဤကိစ္စသည် တနေ့မဟုတ် တနေ့တွင် ဤသို့ ဖြစ်ပေါ်လာရမည်ကိုလည်း ကြိုတင် မှန်းဆပြီးဖြစ်၏။ ထိုကြောင့် အရေးမထားချင်။ </p>
	<p class="block_14">“ဖေဖေ မေးနေတယ် ကိုထွန်း” </p>
	<p class="block_14">ဦးထွန်းတင်၏အသံသည် အနည်းငယ် ကျယ်လောင်လာ၏။ </p>
	<p class="block_14">“ဒါက ဒီလိုရှိတယ် ဖေဖေ” </p>
	<p class="block_14">ကိုကိုထွန်းသည် ဆတ်ခနဲ ခေါင်းကိုမော့ပြီး ပြောလိုက်၏။ ဦးထွန်းတင်၏မျက်နှာကို စေ့စေ့ကြည့်ရင်း ပြောရမည့် စကားလုံးကိုလည်း စဉ်းစားနေ၏။ ဖေဖေ့မျက်နှာကို စေ့စေ့ကြည့်ရသည့်အတွက် ပင်ပန်းလာသည်။ ထို့ကြောင့် မျက်လွှာကို ပြန်ချလိုက်ပြီး ခုအခါမှာ </p>
	<p class="block_14">“လူတော်တော်များများဟာ ဖဆပလအပေါ်မှာ မယုံသင်္ကာ ဖြစ်နေတာ အမှန်ပဲ၊ ဒီတော့ ဖဆပလအစိုးရကို ဆန့်ကျင်တဲ့လူတွေဟာ နေရာတကာမှာ ရှိတာပဲ” </p>
	<p class="block_14">“တော်စမ်း ကိုထွန်း” </p>
	<p class="block_14">ခန္ဓာကိုယ်သည် မြောက်တက်သွားသည်ဟု သူ့ကိုယ်သူ အထင်ရောက်သည်။ ဒေါသသည် ရုတ်ခနဲ ပေါက်ကွဲလာ၏။ </p>
	<p class="block_14">“ကိုထွန်း အခု ဒီစကားတွေကို ပြောနေပြီလား၊ ဟုတ်ပြီ၊ သခင်ဖေသိန်း ပြောသလို ကိုထွန်းကိုယ်တိုင် သူပုန်ဖြစ်နေသလား၊ ဖေဖေ့သားဟာ အခု ကွန်မြူနစ် ဖြစ်နေသလား” </p>
	<p class="block_14">ဦးထွန်းတင်၏ အသံသည် ဒေါသဖြင့် တုန်ယင်နေ၏။ </p>
	<p class="block_14">“ဖဆပလကို ဆန့်ကျင်တိုင်း ကွန်မြူနစ် မဟုတ်ဘူး ဖေဖေ၊ ကိုထွန်းဟာလည်း ကွန်မြူနစ် မဟုတ်ဘူး” </p>
	<p class="block_14">“ဒါပေမဲ့ မင်း အစိုးရကို ဆန့်ကျင်နေပြီမဟုတ်လား” </p>
	<p class="block_14">“ကိုထွန်းဟာ ဖဆပလကို ဆန့်ကျင်တာ မဟုတ်သေးဘူး၊ ဖဆပလ လုပ်နေတာကိုသာ မကြိုက်တာ” </p>
	<p class="block_14">“အေး၊ မင်း ဒီအထိတောင် ပြောတတ်နေပြီလား” </p>
	<p class="block_14">ဦးထွန်းတင်သည် သားဖြစ်သူထံက သည်စကားမျိုးကို ကြားရလိမ့်မည် မထင်ဘဲ ကြားရသဖြင့် အံ့သြခြင်း ဖြစ်ရပြန်သည်။ </p>
	<p class="block_14">“ဒါကတော့ ဖေဖေ၊ ရှင်းနေသားပဲဥစ္စာ၊ ကနေ့ ဖဆပလဟာ သူ့အာဏာ တည်မြဲရေးနဲ့ အရင်းရှင်ကြီး လူတန်းစားကို မွေးထုတ်နေတာကလွဲပြီး တိုင်းပြည် လူထုအတွက် ဘာလုပ်ပေးနိုင်လို့လဲ” </p>
	<p class="block_14">“တော်စမ်းဟေ့” </p>
	<p class="block_14">ဦးထွန်းတင်သည် နေရာမှ ဖြုန်းခနဲထလိုက်သည်။ </p>
	<p class="block_14">“ဟေ့ကောင်၊ ငါဘာလဲ၊ မင်းရဲ့အဖေဟာ ဘာလဲ၊ ပြောစမ်း” </p>
	<p class="block_14">အသံသည် တုန်ယင်နေ၏။ </p>
	<p class="block_14">ကိုကိုထွန်း မပြောတော့ပေ။ ယခုအခါ ဆက်လက် ဆွေးနွေး၍ မဖြစ်နိုင်ပြီဟု သူနားလည်ရပြီ။ ထို့ကြောင့်လည်း ဘာမျှမပြောတော့ဟု ဆုံးဖြတ်လိုက်သည်။ </p>
	<p class="block_14">ဦးထွန်းတင်သည် အသား တဆတ်ဆတ်တုန်လာ၏။ </p>
	<p class="block_14">“တကယ်တော့ မင်းဟာ အတော်မိုက်မဲနေပါလား၊ ကောင်းပြီ၊ မင်းကို ငါ ကနေ့ကစပြီး အရင်အတိုင်း လွှတ်ထားလို့ မဖြစ်ဘူး၊ ဒီမှာ ကိုထွန်း” </p>
	<p class="block_14">ဦးထွန်းတင်သည် ဒေါသစိတ်ကြောင့် စကားလုံးရှာမရနိုင် ဖြစ်နေပြန်သည်။ ခဏကြာ စကားဆက် ပြတ်နေပြီးမှ </p>
	<p class="block_14">“မင်းကို ကောလိပ်ပို့တာ နိုင်ငံရေးလုပ်ဖို့ မဟုတ်ဘူး၊ သူပုန်တွေနဲ့ ပေါင်းဖို့ မဟုတ်ဘူး၊ အတော်ကြောက်စရာ ကောင်းနေတယ်ဆိုတာ ငါကိုယ်တိုင် ခုမှ သိရတယ်၊ မင်း မနက်ဖြန်ကစပြီး ဘယ်ကိုမှ မသွားရဘူး၊ ကျောင်းပြန်ဖွင့်ရင်လည်း မင်းအချိုးကို ပြင်ပါ၊ မင်းမပြင်နိုင်ရင် မင်းကို ကျောင်းထုတ်ရမယ်” </p>
	<p class="block_14">ဦးထွန်းတင်သည် စကားစ ပြတ်သွားပြန်၏။ သို့သော် သူ့မှာ ပြောစရာစကား မကုန်သေး။ </p>
	<p class="block_14">ကိုကိုထွန်းအဖို့တော့လည်း ပြောသမျှကို နားထောင်ဖို့ ဘယ်အခါမျှ ဝန်မလေး။ သို့သော် သူသည် အဖေ့စကားကို အမှတ်မထားချင်။ ယခု ပို၍ အမှတ်မထားချင်။ ဤသို့ဖြင့် ထိုညမှာ သားအဖပြဿနာသည် စ၏။ ပြီး ပေါက်စမနှင့် စပ်လျဉ်း၍။ </p>
	<p class="block_6" id="calibre_link-95">◾</p>
</div>

<div class="calibre" id="calibre_link-25">
<h1 class="block_12" id="calibre_link-96">| ၂၁ |</h1>
	<p class="block_13">&nbsp;</p>
	<p class="block_14">သို့သော် နောက်တရက်နှစ်ရက်မှာပင် ထိုလူနှစ်ယောက်နှင့် စပ်လျဉ်းသော ကိစ္စများကို အားလုံး မေ့လျော့ထားလိုက်ကြသည်ဟု ဆိုရပေမည်။ </p>
	<p class="block_14">စင်စစ် ဦးထွန်းတင်သည် ပေါက်စမနှင့် ပတ်သက်သော စိတ်လှုပ်ရှားမှုကို ထိုည စာကြည့်ခန်းမှ ထွက်လာခဲ့ကတည်းကပင် တကြိမ် မေ့ဖျောက်နိုင်ခဲ့ပြီး ဖြစ်သည်ဟု သူ့ကိုယ်သူ ယူဆနိုင်စေကာမူ နောက်တနေ့နံနက် လက်ဖက်ရည်ဝိုင်း၌ ကိုကိုထွန်း၏ပြဿနာကိုကား ဒေါ်ကေသီနှင့် ဒေါ်နုနုခင်တို့အား အသိပေးလိုက်၏။ သည်တော့လည်း ဒေါ်ကေသီကိုယ်၌ကပင် ကိုကိုထွန်းနှင့်ပတ်သက်၍ ပြောစရာစကား ပေါ်ပေါက်လာခဲ့ရ၏။ </p>
	<p class="block_14">ထိုလက်ဖက်ရည်ဝိုင်း၌ ကိုကိုထွန်းသည် လူဆိုးလူမိုက်အဖြစ် ပေါ်ပေါက်လာ၏။ ဒါကို ဒေါ်နုနုခင်က မခံရပ်နိုင်။ ဦးထွန်းတင်နှင့် ဒေါ်ကေသီက ကိုကိုထွန်းကို ပြစ်တင်ရှုတ်ချသည်။ ဒေါ်နုနုခင်က ကိုကိုထွန်းဘက်မှ ကာကွယ်သည်။ </p>
	<p class="block_14">သည်မှာပင် ပြဿနာတရပ်သည် နောက်ထပ်ပြဿနာတခုကို မွေးထုတ်ခဲ့ပြန်သည်။ </p>
	<p class="block_14">ဒေါ်နုနုခင်အဖို့တော့လည်း ဒေါ်ကေသီနှင့်ပတ်သက်၍ စိတ်မဖြောင့်နိုင်သည်များကို ကြုံခဲ့လှပြီဖြစ်၏။ အထူးသဖြင့် ဒေါ်ကေသီသည် အခြားတဖက်၌ စွမ်းပကား ထက်မြက်သည်၊ ပေါက်ရောက်သည်ဆိုခြင်းကို ဒေါ်နုနုခင် လက်ခံ၏။ သို့သော် အိမ်တွင်းမိသားစု အရေးအခင်းများ၌ ဒေါ်ကေသီ စွက်ဖက်လာခြင်းဖြင့် မိမိသြဇာ ကျဆုံးရသည်ဟု ဒေါ်နုနုခင် အယူအဆ ရှိလာသည်။ သည်တော့ ယခုတကြိမ်တွင်လည်း ဒေါ်ကေသီသည် ကိုကိုထွန်း အပြစ်ကြီးအောင်၊ ဦးထွန်းတင်၌ လောင်သောမီးကို ပင့်သည့်လေပြင်းဟု ဒေါ်နုနုခင် ယူဆသည်။ သည်အခါ သမီးယောက်မ အငြင်းပွားလာပြန်၏။ </p>
	<p class="block_14">အဆုံးမှာ ထုံးစံအတိုင်းပင် ဒေါ်နုနုခင် အိပ်ရာသို့ဝင်ကာ မျက်ရည်ကို သွန်ချလေသည်။ ဦးထွန်းတင်သည်လည်း အစဉ်အလာအတိုင်း ဒေါ်ကေသီရှေ့ ဒေါ်နုနုခင်ကွယ်ရာမှာတွင် မယားကို အပြစ်ဆို၍ ဒေါ်ကေသီကွယ်ရာ မယားအပါး၌ကား မမကေသီကို အပြစ်တင်ရလေသည်။ </p>
	<p class="block_14">ဒေါ်နုနုခင်မှာက ပြောစရာစကား များလှသည်။ မည်မျှများပြားသော စကားကိုဆိုစေ၊ အဆုံးပိုဒ်မှာ သီးခြားအိမ်ခွဲမှဖြစ်မည်ဆိုသော စကားကိုကား ပြောမြဲဖြစ်၏။ ပြီးသည့်တကြိမ်မှာတော့ ပြောသည့်အတိုင်း လုပ်မှဖြစ်တော့မည်ဟုလည်း အပိုင်ဆုံးဖြတ်သည်။ </p>
	<p class="block_14">ထို့ကြောင့် ရွှေတောင်ကြားဘက်မှ မြေကွက်ကို အမြန်ဆုံးဝယ်ဖို့ စီစဉ်သည်။ ဦးထွန်းတင် အဖို့တော့လည်း တအင့်အင့်ရှိုက်ရင်း တဖျစ်တောက်တောက် စကားဆိုတတ်သော မယား၏ တိုက်ခိုက်မှုများကို ယခုတနှစ် နှစ်နှစ်အတွင်းမှာပင် ပိုမိုခံယူလာခဲ့ရသည့်အတွက် စိတ်နှလုံး နောက်ကျုစွာဖြင့် ရုံးသို့ ထွက်ခဲ့ရ၏။ သည်အခါ ကိုကိုထွန်း ပြဿနာသည်လည်း ဘယ်ဆီရောက်လေပြီ မသိနိုင်တော့။ </p>
	<p class="block_14">ဦးထွန်းတင် ထွက်သွားပြီးသည်နှင့် မရှေးမနှောင်းပင် ဒေါ်နုနုခင်လည်း အိမ်မှထွက်သည်။ ဒေါ်စောကြည်နှင့် တွေ့ဆုံပြီး ရွှေတောင်ကြားမြေကွက်ကိစ္စ စီစဉ်မည်ဟု ဆုံးဖြတ်သည်။ သို့သော် ဒေါ်စောကြည်နှင့် တွေ့သောအခါ ထိုကိစ္စကို မဆုံးဖြတ်ဖြစ်။ ဝန်ကြီးကတော် ညက မှာလိုက်သည့် အတိုင်း အရေးတကြီးကိစ္စ ပြောဆိုတိုင်ပင်ရမည့်အတွက် ဝန်ကြီးကတော်ထံသို့ သွားရပြန်သည်။ </p>
	<p class="block_14">ထိုအခါ ပြဿနာသစ်တခုသည် အစပေါ်လာခဲ့ပြန်၏။ </p>
	<p class="block_14">ဦးထွန်းတင်အဖို့ ထိုပြဿနာသည် အတွင်းဝန်ရုံးခန်းမှ စသည်ဟု ယူဆ၏။ ဒေါ်နုနုခင် အနေနှင့်တော့လည်း ဝန်ကြီးအိမ်က စသည်ဟု ယူဆ၏။ မည်သို့ဖြစ်စေ၊ ဦးထွန်းတင်သည် ယခုနှစ် စက်တင်ဘာ သို့မဟုတ် အောက်တိုဘာလလောက်တွင် မိမိကိုယ်တိုင် လိုက်ပါရမည့် ဝန်ကြီးနှင့် အဖွဲ့ဝင်ရှစ်ဦး ပါဝင်သော အဖွဲ့တခု ဥရောပတိုက်နိုင်ငံများသို့ လေ့လာရေးနှင့် ချစ်ကြည်ရေးခရီး အတွက် သွားရောက်ရမည့် အစီအစဉ်ကို ရေးဆွဲရလေပြီ။ ခရီးသွားလာရေးအတွက် ကြိုတင်စီစဉ်မှု များကိုလည်း လုပ်ရပေမည်။ စင်စစ်တော့လည်း ထိုအလုပ်မျိုးဆိုသည်မှာ အတွင်းဝန်တယောက် အနေဖြင့် လုပ်ရိုးလုပ်စဉ် အလုပ်မျိုးဟု ဦးထွန်းတင် နားလည်၏။ ထို့ကြောင့် ပြဿနာတခုဟု ရုတ်တရက် မထင်မှတ်။</p>
	<p class="block_14">သို့သော် ဒေါ်နုနုခင်အဖို့တော့လည်း ဝန်ကြီးကတော် ပြောစကားအရလည်းကောင်း၊ ဒေါ်စောကြည်၏ ပြောစကားအရလည်းကောင်း နိုင်ငံခြားသို့ မိမိကိုယ်တိုင်လိုက်ရန် လိုအပ်သည် ဆိုခြင်းကို ပြဿနာတခုအနေဖြင့် စဉ်းစားရပြီ ဖြစ်၏။ </p>
	<p class="block_14">ဒေါ်စောကြည်တို့ပြောသည့်အတိုင်း ဆိုလျှင်တော့လည်း လာမည့် ဘတ်ဂျက်နှစ်တွင် မိမိတို့ကုမ္ပဏီအနေဖြင့် သွင်းကုန်လိုင်စင် အမြောက်အမြား ရရှိမည်ကို သိရသည်။ စင်စစ် ဒေါ်နုနုခင်သည် အလုပ်သဘော၌ ကျွမ်းကျင်သည် မဟုတ်။ များစွာ စိတ်ဝင်စားသည်လည်း မဟုတ်။ </p>
	<p class="block_14">သို့ပေမဲ့ ငွေလိုချင်သည်။ ဟိုတုန်းက လယ်တွေထဲကငွေ အမြောက်အမြား ရနေသလို ယခုလည်း သူ့လက်ထဲမှာ ငွေအများကြီး ရချင်သည်။ ယခုလောလောဆယ်မှာ မြေဝယ်ချင်သည်။ တိုက်တလုံး ဆောက်ချင်သည်။ ပြီးလျှင် ကလေးတွေ ကျောင်းတက်ဖို့ ကားတစီးလည်း ဝယ်ချင်သည်။ သူ့မိဘများသည် သူ့အတွက် ငွေကြေးပစ္စည်း အလုံအလောက် ထားရစ်ခဲ့သည် မှန်ပါလျက် ယခုအခါ သူ ချို့တဲ့ရသည်ဟုလည်း အထင်ရောက်သေး၏။ သည်အခါ သားတွေ၊ သမီးတွေအတွက်လည်း ပူပန်မိသည်။ သည်သားတွေ၊ သမီးတွေဆိုရာမှာ ကိုကိုထွန်းကို မွေးစားသား ပါကလားဟု သူမတွေး။ ထိုသူငယ်ကိုလည်း သားအရင်းပဲ မှတ်ယူသည်။ သည်လိုဆို သည်သားတွေ၊ သမီးတွေ ရှေ့ရေးကရှိသေး၏။ သည်သား၊ သည်သမီးတွေအတွက် ဆိုရာမှာလည်း လခစားဖြစ်သော လင်သားကို အားထားစရာဟု ဒေါ်နုနုခင် မထင်။ ယခုနေ ငွေများများ ရနိုင်ခိုက်မှာ သားသမီးတွေ အတွက် တိုက်တလုံးစီလောက် ဆောက်ပေးထားချင်သည်။ ယခုအခါ သင်းတို့ အိမ်ထောင်ခွဲ မဟုတ်၍ မနေထိုင်ကြသေးစေကာမူ သည်တိုက်တွေကို အငှားချထားမည်ဆိုလျှင် တိုက်တလုံး အပေါ်က တနှစ် တနှစ်လျှင် အနည်းဆုံး ငွေကိုးထောင်တသောင်း ဖြစ်နိုင်သည်။ သည်ငွေတွေသည်လည်း သူတို့အတွက် ဖြစ်နိုင်၏။ ပြီးတော့ ကိုကို့ဆန္ဒအတိုင်း မေမြို့ သို့မဟုတ် ကလောမှာ မြေတကွက်ဝယ်၊ တိုက်တလုံး ဆောက်ဖို့၊ အစခပ်သိမ်းအတွက် ငွေလိုသည်။ ဘာပဲဖြစ်ဖြစ် ဒေါ်နုနုခင် ငွေကိုတော့ လိုချင်သည်။ သည်အခါ ဒေါ်စောကြည်ပြောသည့် လာမည့် ဘတ်ဂျက်နှစ်မှာရမည့် လိုင်စင်ကိစ္စကလည်း မစဉ်းစား၍မဖြစ်။ ဒေါ်စောကြည်၏ စကားအရဆိုလျှင် လာမည့်နှစ်မှာ လိုင်စင်ကို မရောင်း။ ကုန်ကို သွင်းယူပြီးမှ ရောင်းမည်ဖြစ်သည်။ ထိုအစီအစဉ်က အသားတင် အမြတ်ရနိုင်သည်ဟု ဆို၏။ သည့်အတွက် အထည်အလိပ် သွင်းကုန် တင်သွင်းရေး ကိစ္စမှာ နိုင်ငံခြားကုမ္ပဏီများနှင့် တိုက်ရိုက်ဆက်သွယ်ရမည်။ သည်လို နိုင်ငံခြားကုမ္ပဏီများနှင့် ဆက်သွယ်ရာတွင်လည်း ယခုလို အလုပ်ကြီး၊ အကိုင်ကြီး လုပ်ပြီဆိုလျှင် နိုင်ငံခြားသို့ ကိုယ်တိုင်ကိုယ်ကျ သွားရောက် ဆက်သွယ်ခြင်းဖြင့် ဆက်သွယ်မှု ပိုမိုထိရောက်နိုင်သည့်ပြင် မိမိစိတ်တိုင်းကျ ကုန်ပစ္စည်းမျိုးကိုလည်း တင်သွင်းနိုင်မည်ဟု ရှင်းပြ၏။ </p>
	<p class="block_14">ဒေါ်စောကြည်သည် တကယ်ပင် အံ့ဩစရာ ကောင်းလောက်သည်ဟု ဒေါ်နုနုခင် ယူဆပြီး ဖြစ်သည်။ ယခု ပို၍အံ့သြရပြန်၏။ ဒေါ်စောကြည်နှင့် ယှဉ်သောအခါ မိမိလိပ်ပြာကိုပင်လျှင် မိမိရှက်မိသေးသည်။ မိမိက ငွေကိုသာ လိုချင်သည်။ ငွေပိုရအောင် အကြံအစည်ကိုကား မတွေးတတ်။ ပြီး သည်ငွေ အသုံးအစွဲမှာလည်း မိမိအတွက်ထက် ပို၍မကြည့်တတ်ဟု အထင်ရောက်ကာ ဒေါ်နုနုခင် နည်းနည်းတော့ စိတ်အားငယ်ရသေး၏။ </p>
	<p class="block_14">ဒေါ်စောကြည်ကတော့ အလုပ်ဟူသမျှကို တွက်ကိန်းချပြီး လုပ်တတ်သည်။ ငွေများများရဖို့ လိုသည်။ ဒါက အဓိက။ သည်ငွေထဲက ပါတီအတွက်၊ ဘာသာရေး ဆောင်ရွက်ချက်များ၌ အလှူငွေ ထည့်ဝင်ရေး၊ လာမည့်ရွေးကောက်ပွဲ သည်လိုကိစ္စတွေမှာလည်း ငွေကို သုံးရဦးမည်။ ပြီးလျှင် အာဏာရသူတွေထံက ငွေတွေ ပြန်ရအောင် လုပ်ရမည်ဆိုသောသဘောတွေကို ဒေါ်စောကြည် အသိဆုံးဖြစ်၏၊ </p>
	<p class="block_14">လုပ်ငန်းပိုင်းမှာလည်း ဒေါ်စောကြည်သည် လာဘ်မြင်သည် ဆိုရမည်။ မကြာခင်မှာ စက်မှုလုပ်ငန်းတခု တည်ထောင်မည်ဟု သူ့တွင် အစီအစဉ်ရှိပြီး ဖြစ်သည်။ သည်ကိစ္စအတွက် အစိုးရဆီက ချေးငွေ ရနိုင်သည်။ သို့သော် ဖြစ်နိုင်လျှင် နိုင်ငံခြားက ကုမ္ပဏီတခုခုနှင့် ဖက်စပ် တည်ထောင်ချင်သည်။ သည်ကိစ္စအတွက်ကလည်း ဥရောပ သို့မဟုတ် အမေရိက သို့မဟုတ် ဂျပန်သို့ သွားရောက်ပြီး ယခုကတည်းက ကြိုတင်လေ့လာမှုများ လုပ်သင့်သည်ဟု ဒေါ်စောကြည် အဆိုရှိ၏။ </p>
	<p class="block_14">ယခုအခါ ဝန်ကြီးနှင့်အဖွဲ့သည် မကြာမီ ဥရောပနိုင်ငံများသို့ သွားမည်ဖြစ်ရာ ဝန်ကြီးကတော်လည်း လိုက်မည်။ ဝန်ကြီးကတော်က ဒေါ်စောကြည်နှင့် ဒေါ်နုနုခင်ကိုလည်း အဖော်ညှိသည်။ ဒေါ်စောကြည်အနေဖြင့်က အဆင်သင့်ဖြစ်၏။ ဒေါ်နုနုခင်မှာက နိုင်ငံခြား သွားရမည်ကို ရွှေတောင်ကြား မြေကွက်လောက် စိတ်မဝင်စား။ </p>
	<p class="block_14">သည်အခါ ဒေါ်စောကြည်က လုပ်ငန်းသဘောဖြင့် ရှင်းပြသည်။ ဒေါ်နုနုခင်ကိုယ်တိုင် လိုက်ဖို့ လိုသည်ဟုလည်း ဆိုသည်။ တိုက်လည်း တိုက်တွန်းသည်။ </p>
	<p class="block_14">သည်တော့ ဒေါ်နုနုခင်အဖို့ ပြဿနာတခုအဖြစ် စဉ်းစားရလေပြီ။ </p>
	<p class="block_14">မှန်သည်။ ဒေါ်နုနုခင်အဖို့တော့လည်း ကိုယ့်အိုး၊ ကိုယ့်အိမ်ဆိုတာ စိတ်ကူးမှာ အမြဲတမ်း ထားသည်။ နိုင်ငံရပ်ခြား ဆိုသည်ကို တယ်ပြီး စိတ်မသန်။ သူ နိုင်ငံခြားလိုက်ဖို့ ဝန်လေးသည်။ </p>
	<p class="block_14">သို့သော် ဤပြဿနာများ၊ ဤအစီအစဉ်များ ပြေလည်ပေါက်ရောက်အောင် ဆောင်ရွက်နိုင်ခြင်း မရှိမီမှာပင် တက္ကသိုလ်ကျောင်း ဖွင့်လေ၏။ </p>
	<p class="block_6">◾</p>
	<p class="block_14">ထိုအခါ ပြဿနာအသစ်တခုသည် ဖြုန်းခနဲ ရောက်လာပြန်လေသည်။ ထိ</p>
	<p class="block_14">ုပြဿနာသည် တက္ကသိုလ်မှ လာ၏။ </p>
	<p class="block_14">ယခုအခါ၌ အစိုးရအဖွဲ့ဝင် ဝန်ကြီးများကိုယ်တိုင် ဦးဆောင်မှုဖြင့် ဒီမိုကရက်တစ် ကျောင်းသားများအဖွဲ့ဟူသော ဒီအက်စ်အိုအဖွဲ့ကို တည်ထောင်ပြီးဖြစ်၏။ နှစ်စဉ်လို အရေးရှုံးနိမ့်ခဲ့ရသော ထိုကျောင်းသားများကို အမည်သစ်ဖြင့် ဖွဲ့စည်းပေးလိုက်ပြီးသည်နှင့် လာမည့် တကသ ရွေးကောက်ပွဲ၌ ဒီအက်စ်အိုများ အနိုင်ရရှိရေးသည် အဓိကလုပ်ငန်းတရပ် ဖြစ်လာလေသည်။ </p>
	<p class="block_14">ဝန်ကြီးများနှင့် ဝန်ကြီးကတော်များကိုယ်တိုင် ဒီအက်စ်အိုများ အနိုင်ရရှိရေးကို ဆောင်ရွက်နေပြီ ဆိုသောအခါကျတော့လည်း ဦးထွန်းတင်လို အတွင်းဝန်များနှင့် ဆိုင်ရာဆိုင်ရာ အစိုးရအရာရှိများသည် တက္ကသိုလ်၌ ပညာသင်ကြားနေသော မိမိတို့၏ သားသမီးများအား ဒီအက်စ်အိုတို့နှင့် ပူးပေါင်းရန် ဒီအက်စ်အိုတို့ကို ထောက်ခံရန် အစွမ်းကုန် ဆောင်ရွက်ကြရပေမည်။ </p>
	<p class="block_14">သို့ဖြင့် ဦးထွန်းတင်သည် တက္ကသိုလ်မှ ဝန်ကြီး၊ ဝန်ကြီးမှ မိမိ အဆင့်ဆင့် ရောက်လာသော ပြဿနာကို တက္ကသိုလ်ကျောင်းသားတယောက် ရှိနေသော မိမိအိမ်သို့ ဆောင်ယူခဲ့ရပြန်၏။ သည်တကြိမ်တွင်မူ ဦးထွန်းတင်သည် ကိုကိုထွန်းနှင့်ပတ်သက်၍ တချက်လွှတ်စကားကိုသာ ဆိုလေတော့သည်။ </p>
	<p class="block_14">“ငါဟာ အတွင်းဝန်တယောက် ဖြစ်တယ်ဆိုတဲ့အချက်၊ မင်းအမေဟာ ဝန်ကြီးဝန်ကတော်တို့ အကူအညီနဲ့ ကုမ္ပဏီ ထောင်ထားရတယ်ဆိုတဲ့ အချက်တွေကို မင်းနားလည်ရမယ်။ ဒီတော့ ဘာပဲဖြစ်ဖြစ် မင်း ဒီအက်စ်အိုတွေကို မဲပေးရမယ်။ တတ်နိုင်ရင် ဒီအက်စ်အိုတွေကို အကူအညီ ပေးရမယ်။ ဒါပဲ ငါပြောမယ်။ ဒီတကြိမ်မှာတော့ မင်းမိဘမျက်နှာကို အိုးမည်းမသုတ်ချင်နဲ့” </p>
	<p class="block_14">“ဟုတ်ပါတယ် သားရယ်၊ ဟိုကျောင်းသားတွေဆိုတာက ကွန်မြူနစ်တွေပဲဟာ၊ သားသိတဲ့အတိုင်း ကွန်မြူနစ်ဆိုတာ သူပုန်တွေ မဟုတ်လား၊ ဒီတော့ သူပုန်တွေက သားကို ကောင်းကျိုးမပေးမယ့်အပြင် မေမေတို့ ဖေဖေတို့ကိုလည်း ဒုက္ခရောက်အောင်လုပ်နိုင်တာပဲ၊ ဒီတော့ သား ဒီတခါတော့ မေမေတို့ မျက်နှာပျက်အောင် မလုပ်ပါနဲ့” </p>
	<p class="block_14">ဒေါ်နုနုခင် ကိုယ်တိုင်ပါဝင်လာသည့်အတွက် ဦးထွန်းတင် ကျေနပ်သည်။ ဒေါ်ကေသီလည်း သဘောကျသည်။ </p>
	<p class="block_14">ခုတော့လည်း ခပ်စောစောက နိုင်ငံခြားသွားရေး ပြဿနာကို ဘေးသို့ ဖယ်ထားလိုက်ရပြန် သည်။ ဖေဖေ၊ မေမေ၊ အန်တီတို့မှာ ကိုကိုထွန်းကိုသာ အကြိမ်ကြိ နားချရတော့သည်။ စိတ်မှာက တယ်ပြီး မဖြောင့်နိုင်ကြ။ </p>
	<p class="block_14">ကိုကိုထွန်းဆိုတာက နားထောင်ဖို့ ဘယ်အခါမျှ ဝန်မလေး။ ယခုတကြိမ်မှာလည်း ကိုကိုထွန်း ဘာမှ စကားပြန်မပေး။ </p>
	<p class="block_14">ဤသို့ တက္ကသိုလ်က ပြဿနာ ဆိုက်ရောက်လာပြီ ဆိုသောအခါ ညီညီခင်ပါ ထိုပြဿနာတွင်းသို့ ဝင်ရောက်လာခဲ့လေသည်။ </p>
	<p class="block_14">သည်တော့လည်း ညီညီခင့်အကြောင်းကို ပြောပြရန် လိုအပ်လာပြန်၏။ ညီညီခင် ရန်ကုန်ရောက်စက ကျောင်းအပ်ရာတွင် တနှစ်အချိန် မပုပ်ခဲ့ဘူးဆိုပါက ယခုအခါ၌ ညီညီခင်လည်း တက္ကသိုလ်ကျောင်းသား ဖြစ်နေပေမည်။ သို့သော် ယခုမူ ညီညီခင်သည် တက္ကသိုလ်ဝင်တန်း ကျောင်းသား အဖြစ်သာရှိသေး၏။ ယခု သူ့အသက်အရွယ်သည် ၁၇ နှစ်။ </p>
	<p class="block_14">ညီညီခင်ဟု ဖော်ပြလက်စရှိသည်ကြောင့်သာ ဖော်ပြရသည်။ သူကိုယ်၌ကမူ အဖေအမေ မွေးစဉ်က မှည့်ခေါ်လာခဲ့သော ထိုအမည်ထက် လွန်ခဲ့သော ငါးနှစ်လောက်မှ ရရှိခဲ့သည့် အဲလဗတ် ထွန်းတင် ဟူသောအမည်ကို ပို၍နှစ်သက်သည်။ သူ့ကို အဲလဗတ်ဟုခေါ်မှ သဘောကျသည်။ သည်အမည်ကို သူနှင့်ထပ်တူ သဘောကျသူကား ဒေါ်ကေသီဖြစ်၏။ </p>
	<p class="block_14">ဒေါ်ကေသီစိတ်မှာကား ညီညီခင့်ကို ငယ်စဉ်က ကြွပ်ဆတ်ဆတ်နိုင်သည် အထင်ရောက်ကာ တယ်ပြီးမနှစ်သက်ခဲ့။ ယခုတော့လည်း ညီညီခင်သည် အင်္ဂလိပ်စကားကို အမေရိကန်လို ပြောတတ်ခြင်း တခုတည်းနှင့်ပင် ဒေါ်ကေသီ ကျေနပ်သည်။ သဘောကျသည်။ သည်လို ပြောတတ်သည်မှာလည်း အမေရိကန်ရုပ်ရှင်ကားကို ကြည့်လွန်း၍သာ ပြောတတ်လာခဲ့ခြင်းဟု ဒေါ်ကေသီ ယူဆ၏။ ထိုကြောင့် အမေရိကန်ရုပ်ရှင်ကား ဟူသမျှကို ကြည့်နိုင်ရန် ဒေါ်ကေသီက အကုန်အကျ ခံသည်။ သည်ကိစ္စမှာတော့ ဒေါ်နုနုခင် မနှစ်မြို့။ ယခုတနှစ် နှစ်နှစ်တွင် သည်ကလေး ပျက်စီးလာသည်ဟု ဒေါ်နုနုခင် ထင်သည်။ သို့သော် တိုင်းကြီး၊ ပြည်ကြီး၊ နိုင်ငံကြီးမှ ရုပ်ရှင်ကားများကို ဆူလှယ်ကြည့်သည့် ကိစ္စကိုတော့ ဘာမျှပြစ်တင်ပြောဆိုရန် မလိုအပ်ဟု ညီညီခင် ယူဆသည်။ ထိုအယူအဆကို ဦးထွန်းတင်ကိုယ်တိုင်လည်း ထောက်ခံဟန်ရှိ၏။ </p>
	<p class="block_14">မှန်သည်။ ညီညီခင်သည် အမေရိကန်ရုပ်ရှင်ကားကို သဘောကျသည်။ ယခုဆိုလျှင် သည်ရုပ်ရှင်ကားတွေကို ကောင်မကလေး သူငယ်ချင်းဟု အင်္ဂလိပ်လို ခေါ်သော အပျင်းပြေရည်းစား ဟု မြန်မာလိုအဓိပ္ပာယ်ယူနိုင်သည့် မိန်းကလေးများနှင့်အတူ ကြည့်တတ်သည့်အထိ အရည်အချင်း တိုးတက်လာခဲ့ပြီ ဖြစ်၏။ သည်ကောင်မကလေးတွေက မာရီလင်မွန်ရိုး သွားနည်းမျိုးကို သွားတတ်သည်။ ညီညီခင်က တိုင်ရွန်ပါဝါနမ်းနည်း၊ ဂရီဂေါ်ရီပက်နမ်းနည်းမှအစ အမေရိကန် ဇာတ်လိုက်အားလုံး၏ နမ်းနည်းပုံစံ အမျိုးမျိုးကိုလည်း စမ်းသပ်အောင်မြင်ခဲ့ပြီး ဖြစ်၏။ ထို့ကြောင့် အမေရိကန်ရုပ်ရှင်ကားများသည် နှစ်သက်စရာကောင်းသည်ဟု သူ ယူဆသည်။ ရုပ်ရှင်လည်း ကြည့်ရသည်။ ချိုချဉ်လည်း စုပ်ရသည်။ </p>
	<p class="block_14">သည်အမေရိကန်ရုပ်ရှင်ကားတွေမှာ ညီညီခင် သဘောကျတာတွေ ရှိသေးသည်။ လွတ်လပ်ရေး ဆိုသည်မှာ ထိုနိုင်ငံမှာမှ ရှိသည်ဟု သည်ရုပ်ရှင်ကားတွေက အတွေ့အကြုံအရ သူ ကောက်ချက်ချတတ်ပြီ။ ထို့ကြောင့် သူ အမေရိကန် သွားချင်သည်ဟု တဖွဖွ ပြောတတ်၏။ </p>
	<p class="block_14">ပြောမည့်သာပြောရသည်။ အမေရိကန်ရုပ်ရှင်ကားသည် ချစ်စရာကောင်းသည် မှန်၏။ သို့သော် အီတလီရုပ်ရှင်ကား တချို့လောက် မက်စရာ မကောင်းဟု ညီညီခင် မှတ်ထင်သည်။ မာရီလင်မွန်ရိုး တင်ကလေး ခါယမ်း ခါယမ်း သွားသည်ထက် အီတလီရုပ်ရှင်မင်းသမီးတွေ လက်မောင်းကို မြှောက်လိုက်ကာ ချိုင်းမွေးကိုပြပြီး ရင်သားကို လှုပ်ကာ လှုပ်ကာ ပေါင်သားကို ယမ်းကာ ယမ်းကာ၊ ပေါင်ကို လှစ်ကာ လှစ်ကာ ပြနည်းမျိုး။ သောင်ပြင်ကျယ်ကျယ်ကြီးမှာ မြက်ခင်းပြန့်ပြန့်ကြီးမှာ နမ်းပုံ၊ ဖက်ပုံ၊ အလုံးစုံ၊ အားလုံးစုံကို ကြည့်ရသည်နှင့် ရင်ထဲ၊ အသွေးထဲ၊ အသားထဲမှာ လှိုင်းတွေ လှိုင်းတွေ တလိပ်လိပ် ထလာစေသည်က ပို၍ တပ်မက်ဖွယ်ရာဖြစ်သည်။ ထိုကြောင့် ညီညီခင် သည်လို အီတလီဇာတ်ကားတွေကို ပို၍ကြိုက်သည်။ </p>
	<p class="block_14">ယခုလည်း ညီညီခင့်ပြဿနာသည် သည်မှာစသည် ဆိုရမည်။ </p>
	<p class="block_14">ဂလုပ်ရုံတွင် ပြနေသော အီတလီရုပ်ရှင်ကားကို ညီညီခင် ကြည့်ပြီးဖြစ်သည်။ သို့သော် ထပ်ပြီးကြည့်ချင်သည်။ ညီအစ်ကိုနှစ်ယောက်က အလုပ်သမကလေးတယောက်ကို အပြိုင်ပိုးကြ၊ ချစ်ကြ၊ ဖက်ကြ၊ နမ်းကြ၊ ပြီးတော့ ထိုဇာတ်ကားအမည်သည် ချစ်မီးတဏှာဟူ၍ အဓိပ္ပာယ်ရ၏။ </p>
	<p class="block_14">သည်ဇာတ်ကားမှာ ပထမကြည့်စကတည်းက အစွဲအလမ်းကလေး ရှိသည်။ ဘာကြောင့်ရယ် မသိ။ ဇာတ်လမ်းမှာ မင်းသမီးကိုမြင်တိုင်း သူ့စိတ်အာရုံမှာ အိမ်က ပေါက်စမကိုချည်း မြင်မြင်လာသည်။ </p>
	<p class="block_14">ယနေ့ ၆ နာရီခွဲပွဲမှာလည်း ညီညီခင် ထပ်၍ ကြည့်မည်ဆိုကာ အိမ်မှ စောစောထွက်လာ သည်။ ရုပ်ရှင်ရုံထဲရောက်သည်နှင့် ပေါက်စမကိုပဲ မြင်သည်။ ရုပ်ရှင်ကားကိုကြည့်ရင်း ကြည့်ရင်း တကယ်ပဲ ရင်ထဲက၊ သွေးထဲက၊ အသားထဲက၊ အကြောတွေထဲက လှိုင်းတွေ တလိပ်လိပ်တက်သည်။ မောသည်။ မွတ်သိပ်သည်။ </p>
	<p class="block_14">ရုပ်ရှင်ပြီးပေမဲ့ မွတ်သိပ်ခြင်းသည် မပျောက်။ “ဒါဟာ အရသာတမျိုးပဲ” ဟုလည်း တွေးမည်။ </p>
	<p class="block_14">တွေးမည် ကြံစည်ဆဲမှာ ဆူးလေအဝိုင်းဘက်မှ အုတ်အုတ်ကျက်ကျက် အသံတွေကို ကြားရသည်။ ထိုအခါ စိတ်အာရုံသည် အသံလာရာဆီသို့ ရောက်သည်။ မီးရထားကုန်းတံတားကြီးမှ ဆင်းလာသော ကားတန်းကြီးကို မြင်ရသည်။ တကသ ရွေးကောက်ပွဲပျက်၍ မကျေမနပ် ဆန္ဒပြလာသော ကျောင်းသားများတည်း။ </p>
	<p class="block_14">ညီညီခင်သည် လူအုပ်ကြီးနှင့် ရောသွားသည်။ ကားတန်းကြီးဆီသို့ အာရုံရောက်နေ၏။ ကားတန်းကြီးဆီမှ ကြွေးကြော်အော်ဟစ်သံများကို ကြားရပြီ။ အချို့အသံများက ဖဆပလအစိုးရကို ရှုတ်ချနေ၏။ ထိုကြွေးကြော်သံကို ညီညီခင် မကျေနပ်။ </p>
	<p class="block_14">အခုမှပင် မိမိအတွေးကို သည်လူတွေ ဖျက်ဆီးသည်ဆိုကာ ဒေါသထွက်ပစ်လိုက်သည်။ သည်လူတွေကြားမှာ ကိုကိုထွန်းကို မြင်ရသောအခါ ဒေါသသည် ပို၍ ကြီးလာ၏။ </p>
	<p class="block_14">မနက်ကအိမ်မှ မသွားမီ ဖေဖေရော၊ မေမေရော၊ အန်တီရောက ကိုကိုထွန်းအား သည်တိုးတက်ကျောင်းသားတွေနှင့် မဆက်ဆံဖို့ အထပ်ထပ်မှာသံကို ညီညီခင် ကြားပြီးဖြစ်၏။ သို့ပါလျက် ယခု သူသည် ထိုလူများနှင့်အတူ ရောနှောကာ ဖဆပလတွေကို ပြစ်တင်ရှုတ်ချလျက် လိုက်ပါလာ၏။ </p>
	<p class="block_14">ညီညီခင်သည် ချက်ချင်းပင် နေရာမှလှည့်ထွက်သည်။ အိမ်သို့ အမြန်ဆုံးပြန်သည်။ ကိုကိုထွန်းအကြောင်း သတင်းစကားကို ပါးရသည်။ ဤသို့ဖြင့် ထိုပြဿနာတွင်းသို့ ညီညီခင် ဝင်ရောက်လာခဲ့လေသတည်း။ </p>
	<p class="block_14">ထိုအခါ ကိုကိုထွန်းပြဿနာသည် မီးဟုန်းဟုန်း တောက်လေတော့၏။ တအိမ်လုံးလိုလို သူ့အတွက် စိတ်ယောက်ယက်ခတ်ကြရလေပြီ။ </p>
	<p class="block_14">ဦးထွန်းတင်သည် ဒေါသထွက်လေသည်။ ချက်ချင်း လိုက်ခေါ်မည် ကြံသေး၏။ မဖြစ်နိုင်မှန်း သိသောအခါ လက်လျှော့ရသည်။ ပါးစပ်က တဖျစ်တောက်တောက် ဆူပူသည်။ ဒေါ်နုနုခင်မှာ စိတ်မကောင်း။ ဒေါသလည်း ထွက်သည်။ စိုးလည်း စိုးရိမ်သည်။ ဒေါ်ကေသီလည်း စိတ်မငြိမ်။ ငယ်ငယ် ငိုသည်။ </p>
	<p class="block_14">ကိုကိုထွန်း ပြန်မလာမချင်း ဦးထွန်းတင် မအိပ်နိုင်။ ဒေါ်နုနုခင်လည်း အိပ်ရာမဝင်။ ဒေါ်ကေသီလည်း ဧည့်ခန်းမှာ ထိုင်နေရ၏။ </p>
	<p class="block_14">သန်းခေါင်ကျော်မှာ ကျောင်းဘက်မှ စီစီညံညံအသံတွေကို ကြားရ၏။ ကိုကိုထွန်းအတွက် ဒေါသ၊ လောဘ၊ ဗျာပါဒတွေ ရောနှောက်ခံစားကြရ၏။ သို့သော် သူပြန်မလာသေး။ </p>
	<p class="block_14">နံနက် ၃ နာရီလောက်မှ သူပြန်လာသည်။ </p>
	<p class="block_14">သူ့အိမ်ထဲဝင်လာပုံက ဘာကိုမျှ အရေးမထားဟန်ရှိ၏။ </p>
	<p class="block_14">ဦးထွန်းတင်သည် ဘာမျှမပြောမဆို။ ကိုကိုထွန်း ဝင်လာသည်နှင့် နားရင်းကို လက်ဝါးစောင်း တချက် ခပ်ပြင်းပြင်း ရိုက်ချလိုက်သည်။ ကိုကိုထွန်းသည် ယိမ်းယိုင်သွားသော ခန္ဓာကိုယ်ကို နံရံမှာမှီပြီး ပြန်၍မတ်မတ်ရပ်လိုက်သည်။ </p>
	<p class="block_14">ဦးထွန်းတင်၏ ဆူသံ၊ ပူသံ၊ ကြိမ်းမောင်းသံသည် ထိုနေရာက ည၏တိတ်ဆိတ်ခြင်းကို ဖြိုခွဲလိုက်၏။ </p>
	<p class="block_14">ကိုကိုထွန်း ဘာမျှမပြော။ အားလုံးပြောသမျှကို သူနားထောင်သည်။</p>
	<p class="block_14">ပြီး နောက်တနေ့မနက်မှာ ကိုကိုထွန်း အိမ်မှထွက်သည်။ “ဘယ်တော့မှ ပြန်မလာဘူး” ဟု သူ့စိတ်က ဆုံးဖြတ်သည်။ </p>
	<p class="block_14">သည်အခါ အတွေးမျိုးစုံပါလာ၏။ ထိုအတွေးများတွင် ပေါက်စမခေါ် သူများ၏ကိစ္စလည်း ပါခဲ့လေသည်။ </p>
	<p class="block_6" id="calibre_link-97">◾</p>
</div>

<div class="calibre" id="calibre_link-26">
<h1 class="block_12" id="calibre_link-98">| ၂၂ |</h1>
	<p class="block_13">&nbsp;</p>
	<p class="block_14">နှောင်းမိုးသည် သည်းသည်းကြီးရွာချရာမှ တဖြည်းဖြည်း စဲသွားလေ၏။ ညနေစောင်း နေရောင်သည် ကမ္ဘာမြေပြင်သို့ ဖြုတ်ခနဲ ကြွေကျလာ၏။ ငွေသားမပြယ်တတ်သေးသော စိန်ပွင့်ကလေများ တွဲမှီကျန်ရစ်နေသေးသော ကမ္ဘာမြေပြင်၏ နေရာအနှံ့အပြားသည် ရွှေရည်ဆမ်းပြီး ဖြစ်သွား၏။ အလှအပသည် မျက်စိအာရုံမှ ယိုစီးဝင်ရောက်လာသည်။ ခန္ဓာကိုယ်အနှံ့ ပျံ့လာ၏။ </p>
	<p class="block_14">သူ့အလှအပသည်လည်း ဤသို့နှယ်ပင်။ </p>
	<p class="block_14">ကြည့်စမ်း။ ဟိုမှာသည်မှာ ပြန့်ကျဲကျနေသည့် အလှအပတွေ စုပေါင်း ရောက်လာကြသည်ဟု ထင်မှတ်ဖွယ်ရှိ၏။ </p>
	<p class="block_14">ကမ္ဘာမြေပြင်သို့ ဖြုတ်ခနဲ ကြွေကျလာသော အလှအပနှင့်အတူ သူရောက်လာသည်ဟု ဆိုနိုင်မည်။ </p>
	<p class="block_14">ပထမတော့ ကိုကိုထွန်းသည် အိပ်မက်တခုလို မြင်မက်နေသည်ဟုထင်၏။ သည်အိပ်မက်မျိုး တချိန်က မက်ဖူးသည်ကိုလည်း ပြန်လည်အောက်မေ့သည်။ ပြီး ထိုစဉ်က အိပ်မက်သည် တကယ်ဖြစ်လာ၏။ ယခုလည်း အိပ်မက်သည် တကယ်ဖြစ်လာမည်လားဟု စိတ်က ထင့်သည်။ </p>
	<p class="block_14">အမှန်ပဲ။ နွယ့်ကို သူ အိပ်မက်ထဲမှာသာ တွေ့ချင်သည်။ တကယ်တွေ့သည် ဆိုလျှင်လည်း အိပ်မက်လို့ အမှတ်ထားလိုက်မည်။ </p>
	<p class="block_14">ယခုအိပ်မက်နှင့် အလွန်တူသည်။ </p>
	<p class="block_14">စောစောက သည်တဲတခုလုံး ပိန်းပိန်းပိတ် မှောင်နေသည် ထင်ရ၏။ တခါတခါ စာရွက်ပေါ်က စာလုံးတွေသည် ပို၍ ထူထပ်သိပ်သည်းလာကြသည်။ ပြီးလျှင် ဖြူဖြူပေါ်က အနက်စာလုံးတွေသည် အမည်းတပြင်ကြီး ဖြစ်သွားအောင် အဖြူတပြင်ကြီး ဖြစ်သွားအောင် မှတ်ရသည်။ နေရောင် ရုတ်တရက် လင်းလာသောအခါမှာ ခေါင်းကို ဆတ်ခနဲ မော့ကြည့်လိုက်မိသည်။ ရုတ်တရက်တော့ အပြင်တွင် ကျနေသည်မှာ နေရောင် မဖြစ်နိုင်ဘူး။ သူ့မျက်နှာ ပဝင်းသည်ပဲ ဖြစ်မည်ဟု တွေးသေးသည်။ </p>
	<p class="block_14">ဖတ်လက်စ စာအုပ်ထဲက အကြောင်းအရာတွေသည် လေလိုပင် ဖမ်းဆီးလို့ လည်း မရတော့။ စိတ်နှင့်လိုက်သော်လည်း မမီမကမ်း ဖြစ်ကြရပြီ။ </p>
	<p class="block_14">ကိုကိုထွန်းသည် ရှေ့တွင်ရောက်လာသော သူ့မျက်နှာကို စေ့စေ့ကြည့်နေမိသည်။ သူ့မျက်လုံးတွေက စကားပြောသည်ဟု ထင်သည်။ အသံမထွက်ပေမဲ့ နားက ကြားနေသည်ဟုလည်း မှတ်သည်။ ကြည့်ရင်း ကြည့်ရင်း မျက်လုံးအစုံသည် ပိုမို တောက်လက်လာနေသည်။ နှုတ်ခမ်းလွှာအဖျားမှာ အပြုံးစကို တွေ့ရ၏။ သစ်ကိုင်းခက်လက်မှာ တွဲခိုပြုတ်လုတည်းခင်သော မိုးရည်စက်နှယ် သည်အပြုံးစသည်လည်း မခို့တရို့ နိုင်လှ၏။ ကြွေမည်လား ကြွေမည်လားနှင့် ရင်ထဲက ဖိုလှိုက်ရသည်။ </p>
	<p class="block_14">သည်အလှသည် ခဏကလေး ဖြစ်မည်။ သို့ပေမဲ့ အာရုံမှာ အမြဲစွဲငြိနေမည်ဟု တထိုင်တည်းနှင့် အဆုံးအဖြတ်ပြုသည်။ </p>
	<p class="block_14">စကားတခွန်းမျှ မဟလိုက်ချင်။ ကိုကိုထွန်း စကားဟ၍ သူစကားတုံ့ပြန်လျှင် ခုအနေအထား ဟန်ပန် ပျောက်သွားမည်။ သည်အခါ တမျိုး လှချင်လှမည်။ သို့ပေမဲ့ ယခုအလှအတိုင်းပဲ ရှိနေစေ့ချင်၏။ </p>
	<p class="block_14">“ဘာငိုင်နေတာလဲ ကိုထွန်း”</p>
	<p class="block_14">ကိုကိုထွန်းသည် ထိုအချိန်အထိ တွေငိုင်နေဆဲဖြစ်သည်။ အိပ်မက် မက်နေသည်လည်း ဖြစ်ပေမည်။ </p>
	<p class="block_14">နွယ့်မျက်နှာမှာ အလှသွင် ပြောင်းသွား၏။ ထိုအလှသည်လည်း တမျိုး နှစ်သက်ဖွယ်ပင်။ ယခုတကြိမ်၌ နွယ့်အလှသည် စောစောကကဲ့သို့ အလှချည်းသက်သက်မဟုတ်။ အလှမျက်နှာပြင်မှာ ဒေါသရွေ့ ဆင်ထားဟန်ရှိသည်။ အလှအပ၏မာန်လည်း ဖြစ်နိုင်လေသည်။ </p>
	<p class="block_14">ကိုကိုထွန်းသည် နွယ့်အလှမှအပ အလုံးစုံကို မေ့လျော့ထားပြီးဖြစ်သည်။ နွယ်သည် ကုလားထိုင်မှာ ဝင်ထိုင်ရင်း </p>
	<p class="block_14">“ဘာလဲ ကိုထွန်း၊ ကိုထွန်း နွယ့်ကို မမှတ်မိတော့ဘူးလား” </p>
	<p class="block_14">နွယ့်အသံမှာရော နွယ့်ဟန်ပန်မှာ မကျေမနပ်သောအသွင်သို့ တွေ့နိုင်၏။ </p>
	<p class="block_14">“နွယ့်ကို မေ့စရာအကြောင်း မရှိပါဘူး၊ ဒါပေမဲ့ ကိုထွန်း အံ့သြနေလို့ပါ” </p>
	<p class="block_14">သည်စကားမှာ ပြည့်စုံခြင်း မရှိသည်ကို ကိုကိုထွန်းကိုယ်တိုင် နားလည်သည်။ တကယ်တော့လည်း သူကိုယ်တိုင်ပင်လျှင် နွယ့်ကို အံ့သြသည်လား။ ညွတ်နူးသည်လား မဝေခွဲတတ်။ ပြီး ညွှတ်နူးသည်၊ သို့မဟုတ် အံ့သြသည်ဆိုသော စိတ်အာရုံသည် တမ်းဆွတ်ခြင်းကို လည်း ဖြစ်စေဟန်ရှိ၏။ </p>
	<p class="block_14">“ဘာကိုများ အံ့သြနေရတာလဲ ကိုထွန်းရယ်” </p>
	<p class="block_14">နွယ့်အသံသည်လည်း ညွတ်နူးဖွယ်ပင်။ </p>
	<p class="block_14">သန္တာနွယ့်အမေးကို ကိုကိုထွန်း မဖြေတတ်တော့။ ‘အံ့သြသည်’ ဟူသောစကားကို အဘယ့်ကြောင့် သုံးနှုန်းမရသနည်း။ ယခု သူကိုယ်တိုင် ပြန်၍စဉ်းစားမိနေပြန်သည်။ </p>
	<p class="block_14">တဲငယ်သည် စောစောကအတိုင်း ပြန်လည်တိတ်ဆိတ်သွား၏။ ဟိုစဉ်က နွယ်နှင့် တွေ့လျှင် အတုံ့အပြန် စကားဆိုဖို့ ဝန်လေးခဲ့သည် မဟုတ်ပါဘဲလျက် ယခု နွယ့်အမေးကို အဖြေ မလွယ်နိုင်သည့်အတွက် သူ့စိတ်မှာ ရှုပ်ထွေးလာသည်။ </p>
	<p class="block_14">“နွယ် ဘယ်ကလာတာလဲ၊ ကိုအောင်သူလည်း မရှိဘူး နွယ်၊ အပြင်ကို သွားတယ်” </p>
	<p class="block_14">ကိုကိုထွန်းသည် ဘာမျှရည်ရွယ်သည်မဟုတ်ဘဲ နွယ့်အမေးနှင့် မဆိုင်သည့်စကားကို ဆိုလိုက်မိ၏။ စိတ်သည် အခြားသို့ လွင့်နေ၏။ </p>
	<p class="block_14">“နွယ် ကိုအောင်သူကို တွေ့ဖို့လာတာ မဟုတ်ဘူး ကိုထွန်း၊ ကိုထွန်းကို ရန်တွေ့ဖို့ လာတာ” </p>
	<p class="block_14">“ဟင် ကိုထွန်းကို ရန်တွေ့ဖို့” </p>
	<p class="block_14">သည်စကားကို ကြားရသောအခါ ကိုကိုထွန်း တုန်လှုပ်သွားသည်။ သည်တခါ အံ့ဩသည် ထင်၏။ </p>
	<p class="block_14">“ကိုထွန်းတို့ဟာ ရန်သူတွေ ဖြစ်နေကြပြီလား နွယ်” </p>
	<p class="block_14">ဝမ်းနည်းစကားကို ဆိုမိသည်။ </p>
	<p class="block_14">“ရန်သူတွေတော့ မဟုတ်ဘူးပေါ့၊ ဒါပေမဲ့ ကိုထွန်းဟာ နွယ့်မိတ်ဆွေတယောက် မဟုတ်သလိုဘဲ” </p>
	<p class="block_14">“ဘာဖြစ်လို့လဲ နွယ်” </p>
	<p class="block_14">“ကိုထွန်း ဘာတွေဖြစ်ခဲ့တယ်ဆိုတာ၊ ဘာတွေဖြစ်နေတယ်ဆိုတာ နွယ်က ပြောရမှာလား၊ ကိုထွန်းက ပြောရမှာလား” </p>
	<p class="block_14">သန္တာနွယ့်စကားကို ကိုကိုထွန်း မဖြေတတ်ပြန်။ ဘယ်အခါမဆို ပြတ်ပြတ်သားသား ပြောလာခဲ့သမျှ၊ ဘယ်အခါမဆို နွယ်နှင့် မျက်နှာချင်းဆိုင်လိုက်မိတိုင်း စကားနှုတ်တုံ့ပြန်ဖို့ ဝန်မလေးခဲ့သမျှ သည်တကြိမ်မှာတော့ နှုတ်လေးသည်။ နွယ့်မျက်နှာကိုပဲ စေ့စေ့ကြည့်နေမိပြန်၏။ </p>
	<p class="block_14">သန္တာနွယ်သည် အမှန်ပင် ကိုကိုထွန်းကို ရန်ပြုအံ့လာသည်ဟု ထင်မှတ်စရာရှိ၏။ သူ့မျက်နှာပြင်မှာ မကျေနပ်ခြင်းသည် ထင်ရှားလှစွာသည်။ ဘာကို မကျေနပ်နေရသည်ကိုကား ကိုကိုထွန်း မသိ။ </p>
	<p class="block_14">“ဘာလဲ ကိုထွန်း၊ ကိုထွန်း ဘာတွေဖြစ်ခဲ့တယ်၊ ဘာတွေဖြစ်နေတယ် ဆိုတာကို မပြောတတ်တော့ဘူးလား” </p>
	<p class="block_14">မဟုတ်။ မပြောတတ်သည်မဟုတ်။ သူ ဘာတွေဖြစ်ခဲ့သည် ဖြစ်နေသည်ကို ပြောတတ်သည် ဟု ကိုကိုထွန်း ထင်မှတ်သည်။ သို့ပေမဲ့ ဒါတွေသည် ပြောပြစရာအကြောင်းများဟု သူမထင်။ သူမပြောချင်။ </p>
	<p class="block_14">“ကိုယ် မပြောချင်ဘူး နွယ်” </p>
	<p class="block_14">“ကိုယ်” ဆိုသောနာမ်စားကို စ၍ သုံးမိသည်။ </p>
	<p class="block_14">“ဘာဖြစ်လို့ မပြောချင်တာလဲ ကိုထွန်း။ နွယ့်အပေါ်မှာ ကိုထွန်း စိမ်းကားချင် စိမ်းကားနိုင်တယ်၊ မိတ်ဆွေတယောက်အဖြစ် ငယ်စာရင်းက ပယ်ချင်လည်း ပယ်နိုင်တယ်၊ ဒါပေမဲ့ သွေးစပ်နေတဲ့ အဖေ၊ အမေ၊ အဒေါ်၊ ညီ၊ ညီမတွေဆိုတာကျတော့ ကိုယ်က မတော်ချင်ပေမဲ့ တော်ရမှာပဲ” </p>
	<p class="block_14">သည်စကားကို ကြားရသောအခါ ပို၍ စိတ်မကောင်းဖြစ်ရပြန်သည်။ နွယ် သည်မျှ အပြောပိုင်နိုင်လွန်းသည့်အတွက် ယခုလိုဖြစ်ရသည်ဟုလည်း ကိုကိုထွန်း ထင်သည်။ </p>
	<p class="block_14">နွယ်နှင့် ပတ်သက်၍လည်း စိတ်မကောင်း။ ဖေဖေ၊ မေမေ၊ အန်တီ၊ ညီ၊ ညီမတွေနှင့် ပတ်သက်၍လည်း စိတ်သောကဖြစ်ရသည်။ </p>
	<p class="block_14">နွယ်နှင့် ယခုလို စကားအပြိုင် မဆိုခဲ့ရသည်၊ မျက်နှာချင်း ကြာကြာမဆိုင်ခဲ့ရသည်မှာ ခုနစ်လကျော်ပြီ။ စင်စစ် ကိုကိုထွန်း သည်အဖြစ်ကို ပြန်မတွေးချင်ပါ။ </p>
	<p class="block_14">ခက်သည်။ အတွေးဆိုသည်မှာ ကိုယ်က မခေါ်ဘဲနှင့်လည်း ရောက်ချင် ရောက်လာသည်။ ဘာမျှရေရာသည် မဟုတ်ပေမဲ့ အတွေးသည် စိတ်အာရုံကို မွှေနှောက်သည် နှလုံးသည်းပွတ်ကို ဆုပ်နယ်ချင်လည်း နယ်တတ်ပြန်၏။ </p>
	<p class="block_14">ကြည့်လေ။ နွယ့်ကို မိမိစိမ်းကားသည်ဟု အစွပ်စွဲခံရသည်နှင့် ရင်ထဲက နာသည်။ နွယ်နှင့် နောက်ဆုံးအကြိမ်တွေ့၍ စကားပြောခဲ့ရသည်မှစ၍ ယခု ပြန်လည်တွေ့ဆုံသည်အထိ အဖြစ်အပျက်များသည် အတွေးအဖြစ် တရိပ်ရိပ် ပြန်လာကြကုန်သည်။ သည်မှာ အဖေ၊ အမေ၊ အန်တီ၊ ညီ၊ ညီမ၊ ပေါက်စနှင့် အားလုံး ပါဝင်၏။ </p>
	<p class="block_14">ကျောင်းပိတ်ထားသော တနွေလုံး နွယ့်ကို ရှောင်သည်။ နွယ်နှင့်ပတ်သက်ပြီး မခံစားတော့ဘူးဟုလည်း ဆုံးဖြတ်ခဲ့သည်။ ကျောင်းဖွင့်၍ နွယ်နှင့် မလွှဲသာ၊ မရှောင်သာ တွေ့ရစေဦး နွယ်က အစမမြင်ဘဲ သူက စ၍မြင်လျှင် သူရှောင်သည်။ သူ မရှောင်သာအောင် နွယ်က ရင်ဆိုင်ပြီ ဆိုသောအခါ နွယ့်နှုတ်ဆက်စကားကို သူ မပွင့်တပွင့် တခွန်းစနှစ်ခွန်းစသာ ပြန်ပြောသည်။ ပြီးလျှင် နွယ်နှင့် ဝေးရာသို့ ပြေးသည်။ ကပ်ငြိပါလာတတ်သော စိတ်ဝေဒနာကို နွယ့်ကွယ်ရာမှာ ပျောက်အောင် ဖျောက်သည်။ အပေါင်းအသင်းတွေကြားမှာ ပြောကာဆိုကာနှင့် ပျောက်အောင် ဖျောက်သည်။ နွယ်နှင့်ပတ်သက်လျှင် နွယ့်ကိုသာ မဟုတ်၊ ကိုအေးလွင်ကိုလည်း ရှောင်သည်။ ဦးကျော်သာဦးကိုလည်း ရှောင်သည်။ ဒါကို စိမ်းကားသည်ဟု နွယ် ဆိုဟန်ရှိ၏။ နွယ်ပြောသလို သည်အကြောင်းကို ထားခဲ့မည်။ </p>
	<p class="block_14">သို့သော် နွယ့်စကားမှာ ‘သွေးစပ်သည်’ ဆိုသော လူများအကြောင်းက ရှိသေး၏။ ယခုတော့လည်း ဖေဖေနှင့် သွေးစပ်ရသည်ကိုပင် သူ စက်ဆုပ်လာသည်။ ငယ်ငယ် ငိုရသည့်အဖြစ်ကို မြင်ယောင်လာသောအခါ ငယ်ငယ့်အတွက် စိတ်မကောင်း။ ပေါက်စမကပါ တွဲခိုပါလာသောအခါ ပေါက်စမအတွက် ယူကျုံးမရ ဖြစ်မိပြန်သည်။ အားလုံးအတွက် အဖေ့ကို စိတ်ထဲက ရွံရှာသည်။ နာကြည်းသည်။ စက်ဆုပ်သည်။ ဖေဖေနှင့်ပတ်သက်လျှင် သူ ဘာကိုမျှမကျေနပ်။ ဖေဖေ့အပြုအမူ၊ အလုပ်အကိုင်၊ စိတ်နေသဘောထား။ တခါတခါတော့ သူ့ကိုယ်သူ အဇာတသတ်၏ ဝိညာဉ်များ ကိန်းဝင်နေသည်လားဟုလည်း တွေးမိသည်။ ပြီးတော့လည်း ဟိုစဉ်က ဖေဖေနှင့်ပတ်သက်၍ မကျေနပ်ရသည်များမှာ ဖေဖေ့အသိုင်းအဝိုင်း၊ ဖေဖေ့အရှိန်အဝါများသာလျှင် အဓိကဖြစ်ရသည် ဆိုကာ ဖေဖေ့ဘက်မှနေပြီး ဖေဖေ့အသိုင်းအဝိုင်းနှင့် ဖေဖေ၏အတွင်းဝန်ဟူသော ရာထူး အရှိန်အဝါကြီးကို ပြစ်တင်ရှုတ်ချခဲ့မိဖူး၏။ သို့ပါလျက် ပေါက်စမနှင့် ပတ်သက်လာသောအခါ ဖေဖေ့ကို ခွင့်မလွှတ်ချင်။ ဖေဖေနှင့် မျက်နှာချင်းမဆိုင်ချင်။ သည်အဖြစ်တွေနှင့် တဆက်တည်း အဆူအပူ၊ အကြိမ်းအမောင်း၊ အရိုက်အပုတ် ခံရပြီ ဆိုသည်နှင့် ဖေဖေနေသောအိမ်ကို ကျောခိုင်းခဲ့သည်။ </p>
	<p class="block_14">သည်တုန်းက စိတ်မှာ ထူပူသည်။ အမျက်ရော၊ မာန်ရော၊ မုန်းတီးခြင်း၊ ရွံရှာခြင်းရော အလုံးစုံကို ရောပြွမ်းခံစားနေရသည်။ စင်စစ် ဒါတွေကို သူမပြောချင်။ ပြောချင်သည်ဆိုဦး ပြောထွက်မည်ဟုလည်း မထင်။ </p>
	<p class="block_14">မေမေ့ကိုတော့ အမှန်ပင် သူ သနားသည်။ သည် ‘သနားသည်’ ဆိုသော စကားကလည်း အဓိပ္ပာယ် ကျယ်လွန်းချေ၏။ မေမေ့ကို ချစ်သည်ဆိုခြင်းမှာ ‘အမေ’ ဟူသော အသိဖြစ်သည်။ သူ့စိတ်တွင် အမေရင်းဟူသော စကားနှင့်ပတ်သက်၍ ဘယ်အခါကမျှ သံသယဖြစ်ခဲ့ဖူးသည်မရှိ။ မေမေ၏ နူးညံ့ခြင်း၊ သိမ်မွေ့ခြင်းကို သူ ချစ်သည်။ မေမေ၏ ပျော့ညံ့ခြင်းအတွက် ရိုးရိုးသားသား ကရုဏာသက်သည်။ သို့ပေမဲ့ မေမေ လိုင်စင်သူဌေး ဖြစ်လာသည်။ မေမေသည် ဒေါ်စောကြည်လို လူမျိုးနှင့် ပေါင်းသည်။ ဝန်ကြီးကတော်နှင့် အကျွမ်းတဝင် ဖြစ်ရသည်ကို မေမေ မြိန်ရှက်စွာ ပြောလာသည်။ ငွေဆိုသော ဝေါဟာရကို မေမေ့ပါးစပ်က တစာစာ ရေရွတ်သည် ဆိုခြင်းများနှင့် ပတ်သက်၍ မေမေ့ကို နှိမ်ချသနားနည်းမျိုးဖြင့် သူ သနားသည်။ ကွယ်ရာစိတ်မှာ ရှုတ်ချသည်။ </p>
	<p class="block_14">ပြီး အန်တီ၊ ညီညီခင်နှင့်တကွသော သည်အသိုင်းအဝိုင်းကြီးကို သူ စိတ်ပျက်လှ၏။ တခါတခါတော့ သည်အသိုင်းအဝိုင်းမှာ သူကြီးပြင်းလာခဲ့ရခြင်းအတွက် သူ့ကိုယ်ကိုပင်လျှင် မလိုမုန်းတီး ဖြစ်ခဲ့ရဖူးသည်။ </p>
	<p class="block_14">ဒါတွေကို သူ မရှင်းပြချင်။ </p>
	<p class="block_14">သို့ပေမဲ့ ငယ်ငယ်ကိုတော့ သူသနားသည်။ ငယ်ငယ်ကို အမြဲသတိရသည်။ </p>
	<p class="block_14">“ဘာတွေကို တွေးနေတာလဲ ကိုထွန်း။ နွယ်ဖြင့်လေ ကိုထွန်းကို ဘာမှနားမလည်ဘူး။ ကိုထွန်း အိမ်ကထွက်သွားပြီး နောက်တနေ့မှာ ငယ်ငယ် အိမ်ကိုလာတယ်။ ဒေါ်ဒေါ်ခင်က အခေါ်ခိုင်းလို့ဆိုတာနဲ့ နွယ် ကိုထွန်းတို့အိမ်ကို ရောက်တယ်။ ကိုထွန်းမေမေနဲ့ ကိုထွန်းညီမ ငယ်ငယ်ဟာ အလွန်သနားဖို့ ကောင်းပါတယ် ကိုထွန်းရယ်။ ကိုထွန်းမေမေဟာဆိုရင် ကိုထွန်း အိမ်ပေါ်ကဆင်းသွားတဲ့အထိ ကိုထွန်းဟာ အိမ်ကထွက်ပြေးတာပဲလို့ မထင်ဘူးတဲ့။ ညကျတော့ ကိုထွန်း ပြန်မလာမှ သူ အတော်စိတ်ထိခိုက်ရတယ်။ တကယ်တော့ ကိုထွန်းနဲ့ပတ်သက်လို့ နွယ်လည်း ဘယ်မှာပြောတတ်ပါ့မလဲ။ အစကတော့ ကိုထွန်း တရက်၊ နှစ်ရက်နေရင် ပြန်လာမှာပဲလို့ နွယ်လည်း ခပ်ပေါ့ပေါ့ တွေးခဲ့မိတယ်။ နောက်တော့မှ ကိုထွန်းကိစ္စဟာ အပျက်ပျက်နဲ့ နှာခေါင်းသွေးထွက်လာမှန်း သိရတယ်။ နွယ် အစ်ကိုအောင်သူ့ဆီကို ရောက်သေးတယ်။ အစ်ကိုအောင်သူကလည်း ကိုထွန်းနဲ့ ပတ်သက်တဲ့သတင်း ကြားရလို့ အတော်စိတ်မကောင်းဘူး။ ကိုထွန်း ဘယ်တွေကိုသွားနေတာလဲဟင်” </p>
	<p class="block_14">သန္တာနွယ်သည် အဆက်မပြတ် ရှည်လျားသောစကားကိုဆိုပြီး ကိုကိုထွန်း မပြောချင်သည်ကို မေး၏။ အပြင်ဘက်၌ နေရောင်သည် ဖျော့တော့စပြုလာ၏။ </p>
	<p class="block_14">“ကိုထွန်း ဒီလောက်ဖြစ်သွားရတာ နွယ် အံ့ဩဆုံးပဲ” </p>
	<p class="block_14">ကိုကိုထွန်း ဘာမျှမပြော။ </p>
	<p class="block_14">သူ့အဖို့တော့လည်း အိမ်မှဆင်းခဲ့စဉ်က ကိုအောင်သူ့ထံတွင် ခိုဝင်ဖို့ ပထမဆုံး စိတ်ကူးပေါက်သည်။ သို့ပေမဲ့ သည်နေရာသည် သူစက်ဆုပ်သောအိမ်နှင့် ဆက်နွှယ်နိုင်သေးသည်ကို သိသောအခါ ကိုအောင်သူ့ထံတွင် ခိုဖို့စိတ်ကူးကို ဖျက်ခဲ့၏။ </p>
	<p class="block_14">မှန်သည်။ ကိုအောင်သူ အကြောင်းစုံသိလျှင် ဦးကျော်သာဦး သို့မဟုတ် သန္တာနွယ် သိမည်။ သည်အခါ သူနေထိုင်ရာကို အိမ်က သိမည်။ ဖေဖေသည် သူ့အပေါ်တွင် မည်မျှ စိတ်ဆိုးစေဦး၊ ဖေဖေနေသော အိမ်ရိပ်သို့ သူ့အား မခိုဝင်စေနှင့်ဦး၊ မေမေ့အနေနှင့် သူ့ကို ပစ်ပယ်ထားနိုင်မည် မဟုတ်သည်ကို သူသိသည်။ ဖေဖေ့နည်းတူ မေမေသည် သူ့အပြုအမူနှင့် ပတ်သက်၍ စိတ်ဆိုးသည် ဆိုစေဦး မေမေ့ဒေါသသည် ခဏနှင့် ပြေလိမ့်မည်ကို သူနားလည်၏။ သည်တော့ မေမေသည် သူရှိရာသို့ လိုက်လာမည်။ သူ့ကို အင်းလျားလမ်းအိမ်သို့ ပြန်၍ခေါ်မည်။ ဒါတွေကိုလည်း သူကြို၍မြင်သည်။ </p>
	<p class="block_14">ထိုကြောင့်ပင် သူ အိမ်မှ ဆင်းခဲ့ပြီဆိုသည်နှင့် ကိုအောင်သူထံသို့ပင် မသွားတော့ဘဲ လွင့်ချင်ရာလွင့်သည်။ ပထမနေ့တဝက်လုံးကို ရန်ကုန်ထဲက သူငယ်ချင်းတွေအိမ်မှာ ဖြုန်းတီးသည်။ ပြီးတော့ ထိုညမှာ သံလျင်ဘက်က သူငယ်ချင်းအိမ်ကို သွားပြီးအိပ်သည်။ အိမ်ကဆင်းခဲ့ပြီဟူ၍ကား မည်သူ့အားမျှ မပြော။ နောက်တနေ့ ရန်ကုန်ကို ပြန်လာသောအခါ ပိုက်ဆံရဖို့ ရှာသည်။ လက်က လက်စွပ်ကို ပေါင်သည်။ ထိုညမှာ စမ်းချောင်းထဲမှ သူငယ်ချင်းအိမ်မှာ အိပ်သည်။ စိတ်က လူ့ထက်ပင် လေလွင့်သေး၏။ တက္ကသိုလ်ဘက်သို့သွားဖို့ကား လုံးဝ စိတ်ကူးမရောက်။ </p>
	<p class="block_14">နောက်တနေ့ကျတော့ ဘာမျှရည်ရွယ်ချက် မရှိဘဲနှင့် မန္တလေးရထားကို စီးသည်။ ရထားပေါ်မှာ အထက်တန်းကျောင်းတုန်းက ကျောင်းနေဖက် စမ်းမောင်ကို တွေ့သည်။ </p>
	<p class="block_14">စမ်းမောင်သည် ကျောင်းထွက်လက်မှတ်ရ စာမေးပွဲ ရှုံးသဖြင့် ကျောင်းမှထွက်ပြီး စစ်ထဲ ဝင်ခဲ့သူဖြစ်၏။ ယခုအခါတွင် ရှမ်းပြည်တောင်ပိုင်း အရှေ့ဖျားတွင် တရုတ်ဖြူ နှိမ်နင်းရေး စစ်မျက်နှာ၌ အမှုထမ်းနေသူ ဖြစ်လေသည်။ လွန်ခဲ့သောတပတ်က မုဆိုးမ မိခင်ကြီး အသည်းအသန် ဖြစ်နေသဖြင့် တပ်မှ ခွင့်ယူပြီး ပြန်လာခဲ့ရသည်ဟု ဆို၏။ သူသည် မိခင်၏အသက်ကို မီသည်ဆိုရုံခါမျှ မီခဲ့သည်။ မိခင်အလောင်းကို သင်္ဂြိုဟ်ပြီးသောအခါတွင် တာဝန်ကို ပြန်လည် ထမ်းဆောင်ရန်အတွက် ပြန်လာခဲ့ခြင်း ဖြစ်သည်ဟု ကိုကိုထွန်း သိရလေသည်။ </p>
	<p class="block_14">စမ်းမောင်အကြောင်းကို ကြားရသောအခါ သူစိတ်မကောင်း။ </p>
	<p class="block_14">သည်မှာပင် စမ်းမောင်က တရုတ်ဖြူကျူးကျော်မှုတိုက်ပွဲများအကြောင်းကို ပြောပြပြန်သည်။ သည်တော့ ကိုကိုထွန်း စိတ်အားတက်ကြွသည်။ စစ်ထဲဝင်မည်ဟု ချက်ချင်းဆုံးဖြတ်သည်။ သို့ဖြင့် စမ်းမောင်နှင့်အတူ တောင်ကြီးအထိ လိုက်ခဲ့သည်။ တောင်ကြီးတွင် စစ်ထဲဝင်ဖို့ ကြိုးစား၏။ သည်တော့မှပင် မိမိ၏ ကျုံလှီသောခန္ဓာကိုယ်နှင့် မသန်စွမ်းသော မျက်စိ၏အဖြစ်ကို သိရတော့သည်။ စစ်တပ်ကပင် လက်ခံခြင်း မပြုနိုင်လောက်အောင် ကျန်းမာရေး မပြည့်စုံခြင်းကို သိရသောအခါ သူ့ကိုယ်ကို စိတ်ပျက်မိသေး၏။ မည်သို့ဖြစ်စေ စမ်းမောင်နှင့်အတူ စစ်မြေပြင်ကို လိုက်မည် ကြံစည်သေး၏။ သို့သော် ထိုအကြံအစည်သည် အထမမြောက်။ </p>
	<p class="block_14">ရန်ကုန်သို့လည်း ကိုကိုထွန်း မပြန်ချင်။ </p>
	<p class="block_14">သည်အခါ သူရောက်နေသော နေရာတဝိုက်တွင် ရှိနေသည့် သူ့မိတ်ဆွေများကို စဉ်းစားရသည်။ သည်တော့ ပထမဆုံး ကိုအေးဆွေကို သတိရသည်။ </p>
	<p class="block_14">ကိုအေးဆွေဆိုသူမှာ မြိုင်သာယာမှာ နေခဲ့စဉ်ကတည်းက အလွန် ခင်မင်ရင်းနှီးသူဖြစ်၏။ သူ့ထက် အသက်သုံးနှစ်ခန့် ကြီးသည်။ အတန်းလည်း နှစ်တန်းကြီးသည်။ သို့သော် ကိုအေးဆွေသည် သူ့ကို ညီငယ်တယောက်လိုပင် အစစ အရာရာ ခင်မင်သည်။ လွန်ခဲ့သောနှစ်နှစ်တွင် ကိုကိုထွန်းသည် ကိုအေးဆွေကို ရန်ကုန်၌ ပြန်၍တွေ့ခဲ့သည်။ တွေ့သောနေရာမှာ ကိုအောင်သူ၏ ဂျာနယ်တိုက်တွင် ဖြစ်သည်။ ကိုအေးဆွေသည် ဆောင်းပါးတပုဒ်ကို လာ၍ပို့ရင်း ကိုကိုထွန်းကို ပြန်လည် တွေ့ရှိခြင်းဖြစ်၏။ သည်မှာ ကိုအေးဆွေက သူတို့မြို့နယ်အမတ် သခင်ဖေသိန်းအကြောင်း စ၍ပြောသည်။ ပြီး ကိုကိုထွန်း၏ဖခင်အကြောင်းကိုလည်း ပွင့်ပွင့်လင်းလင်း ပြောပြ၏။ သည်တော့ အဖေ့အကြောင်းသည် ဆက်နွှယ်လာပြန်၏။ ဖေဖေ သီရိပျံချီဘွဲ့ရဖို့ ဗိုလ်ကျော်မောင် အသက်သေခဲ့ရသည့်အဖြစ်ကို ကြားရသောအခါ ဖေဖေ့အတွက် ရှက်ရသေးသည်။ ဒါကို မတွေးချင်။ </p>
	<p class="block_14">ကိုအေးဆွေ တက်ရောက်သင်ကြားနေသော ဗိုလ်ချုပ်လမ်းက ဆရာအတတ်သင် သိပ္ပံကျောင်းသို့ ရောက်ခဲ့ရသည်ကိုသာ ပြန်၍သတိရချင်၏။ သည်မှာ ကိုအေးဆွေ ခင်မင် ပေါင်းသင်းနေသူများမှာ ရှမ်းပြည်တောင်ပိုင်း၊ ညောင်ရွှေနှင့် တောင်ကြီးမှ လာရောက် ပညာသင်ယူနေသည့် ဆရာလောင်းများဖြစ်သည်။ ကိုကိုထွန်းအဖို့ ကိုအေးဆွေရှိသော ကျောင်းသို့ ကြိမ်ဖန်များစွာ ရောက်ခဲ့သည်မှစ၍ ထိုဆရာလောင်းများနှင့်လည်း အကျွမ်းတဝင် ဖြစ်ခဲ့သည်။ ထိုဆရာလောင်းတွေထဲက တက္ကသိုလ်စာမေးပွဲကို ပြင်ပမှ ဖြေလိုသည်ဆိုသော ကိုမြင့်ဦးတို့၊ ကိုလှကျော်တို့အား နောက်တနှစ်တွင် သူ အကူအညီ ပေးခဲ့ရသည်များကိုလည်း သူ ပြန်လည် သတိရ၏။ သူ့မိတ်ဆွေများတွင် သည်လူတွေမှာလည်း ခင်မင်ပေါင်းသင်းအပ်သူများဟု သူ မှတ်ယူခဲ့ရ၏။ ကိုအေးဆွေတို့တတွေ ဒုတိယနှစ်မှာ အင်းစိန်သို့ ပြောင်းရွှေ့ ပညာသင်ရသည့် အချိန်တွင်လည်း သူ အင်းစိန် ဆရာအတတ်သင်သို့ ရောက်ခဲ့မြဲ ဖြစ်၏။ </p>
	<p class="block_14">ယခု ကိုကိုထွန်း သူတို့ကို သတိရလေပြီ။ တောင်ကြီးက ကိုမြင့်ဦး၊ ဆတ္တား၊ ကိုဖေတင့်။ ညောင်ရွှေက ကိုလှကျော်၊ ကိုလှဖေ၊ စဝ်ထွန်းအေး၊ ကိုကြီးရှိန်၊ ကိုထွန်းငြိမ်း။ </p>
	<p class="block_14">သည်တော့ တောင်ကြီးသို့ ရောက်နေသော ကိုကိုထွန်းအဖို့ ထိုမိတ်ဆွေများကို စုံစမ်းရပြန်သည်။ ကိုမြင့်ဦးမှာ ပင်းတယ၊ ဆတ္တားမှာ လွိုင်လင်၊ ကိုဖေတင့်မှာ အင်းလေးသို့ အသီးသီး ရောက်ရှိပြီး ကျောင်းဆရာ လုပ်နေကြသည်ဟု သိရ၏။ ထိုကြောင့် ညောင်ရွှေက မိတ်ဆွေများထံသို့ သွားမည်ဆိုကာ ညောင်ရွှေသို့ ဆင်းခဲ့ပြန်သည်။ သည်မှာလည်း သူ့မိတ်ဆွေများ မရှိ။ အားလုံးပင် အလွန်ဝေးလံသော အရပ်ဒေသများတွင် အလုပ်ဝင်ရောက် လုပ်ကိုင်နေပြီဟု သိရ၏။ သို့သော် ကိုကိုထွန်း ရန်ကုန်ပြန်ဖို့ စိတ်မကူး။ </p>
	<p class="block_14">ညောင်ရွှေနှင့် နီးသော အင်းလေးမှာ ကိုဖေတင့် ရှိသည် ဆိုသောကြောင့် ကိုဖေတင့် အလုပ်လုပ်နေသော အင်းလေးကန်၊ နန်းပန်ရွာသို့ သွားမည်ဟု ဆုံးဖြတ်သည်။ ပြီး နန်းပန်တွင် တကိုယ်တည်း နေထိုင်သော ကိုဖေတင့်ဆီမှာ ခိုကပ်၏။ ဘာဆိုဘာမျှ ရည်ရွယ်ချက် မရှိ။ အင်းလျားလမ်းမှ အိမ်နှင့် ဝေးလိုသည်ကိုသာ သူစိတ်မှတ်ထား၏။ </p>
	<p class="block_14">ယခုတော့လည်း နွယ်ကိုယ်တိုင် မိမိအဖြစ်ကို အံ့သြရသည်ဆိုလာခြင်းနှင့် ပတ်သက်၍ ကိုကိုထွန်း တစိတ်တဒေသမျှ နားလည်ရပေပြီ။ </p>
	<p class="block_14">လွန်ခဲ့သော တလ၊ နှစ်လအချိန်များသည် သူ့အဖို့ စိတ်ကူးနှင့်ပင် တွေးတောခြင်း မရှိသော အဖြစ်အပျက်များကို ဖန်တီးခဲ့၏။ </p>
	<p class="block_14">ဘာမျှရေရာခြင်းမရှိ။ အခါခပ်သိမ်း တိကျပြတ်သားသည် အထင်ရောက်ခဲ့သူတယောက်အဖို့ ထွက်ပြေး လွတ်မြောက်ခြင်းသက်သက်မျှသာ ဖြစ်ပါကလားဟူ၍လည်း သူတွေးတောခြင်း မရှိပါဘဲလျက် အင်းလေးကန်ထဲတွင် ကိုကိုထွန်းသည် တခါတခါ ဖေဖေ့ကို စိတ်ထဲက ပြစ်တင် ရှုတ်ချသည်။ မေမေ့ကို ကရုဏာဖြင့် သနားသည်။ နှိမ်ချစိတ်နှင့် သနားသည်။ ပြီး အန်တီ၊ ညီညီခင် သူတို့ကို အစပြုသော အသိုက်အဝိုင်းကြီးကိုလည်း ရွံရှာမုန်းတီးမိသည်။ တခါတခါ ငယ်ငယ်ကို သနားသည်။ ပေါက်စမအတွက် စိုးရိမ်သည်။ တခါတရံ ဖ၊ ဆ၊ ပ၊ လ အစိုးရကို ကျိန်ဆဲသည်။ သည်အထဲကနေပြီး နွယ့်ကိုလည်း သတိရလိုက်သေး၏။ သည်အခါ နွယ့်ကို မုန်းသည်ဟုလည်း စိတ်မှတ်ထားခဲ့တတ်ပြန်သည်။ သည်လိုနှင့် ထိုအရပ်၌ ကိုကိုထွန်းသည် စိတ်ကူးလူစွမ်းကောင်းကြီး အဖြစ် တကယ့်အရေးကိစ္စများမှ ထွက်ပြေး တိမ်းရှောင် ပုန်းကွယ်ရင်း အချိန်တို့ကို ဖြုန်းတီးနေခဲ့လေ၏။ </p>
	<p class="block_14">တက္ကသိုလ်က သတင်းတွေကို ဖတ်ရသောအခါ ငိုက်မျဉ်းရာမှ နိုးထလာလေသည်။ သည်တော့မှလည်း မိမိကိုယ်ကို ရှက်ရကောင်းမှန်း၊ နှိမ်ချ ပြစ်တင်ရ ကောင်းမှန်းသိသည်။ </p>
	<p class="block_14">ယခု နွယ်သည် သူ့ကို ပြစ်တင်ရှုတ်ချသည်ဟု ကိုကိုထွန်း အထင်ရောက်မိပြန်၏။ ဒါကို သူဖြေရှင်းပြချင်သည်။ အောက်တိုဘာ ကျောင်းတလပိတ်ရေးအတွက် အရေးတော်ပုံကြီး ပေါ်ပေါက်နေသောအချိန်မျိုး၊ ကိုအေးလွင်တယောက်ပင်လျှင် ကျောင်းစာရင်းမှတနှစ်ထုတ်ပယ်ခြင်း ခံရသော အခြေအနေမျိုးတွင် သူ ထွက်ပြေးတိမ်းရှောင်နေခဲ့မိသည့်အဖြစ်ကို သူရှင်းပြလိုက်ချင် သည်။ သို့ပေမဲ့ သူ မရှင်းတတ်။ </p>
	<p class="block_14">“ဒါဟာ အံ့သြစရာမဟုတ်ဘူး နွယ်၊ အပြစ်တင်စရာ၊ ရှုတ်ချစရာ” </p>
	<p class="block_14">ကိုကိုထွန်း ထိုစကားကို ပြောဖြစ်သည့်အတွက် ကျေနပ်သည်။ သည်စကားကို ကြားရသောအခါ သန္တာနွယ် စိတ်မကောင်းပြန်။ နွယ် ပြောသည့်စကားမှာ သူ့ကို အပြစ်တင်ရာ ရောက်သည်အထင်ဖြင့် သူ အထေ့အငေါ့ ဆိုသည်ဟု နွယ့်စိတ်က ထင်သည်။ </p>
	<p class="block_14">“နွယ် ကိုထွန်းကို အပြစ်တင်တာ၊ ရှုတ်ချတာမဟုတ်ဘူး၊ သဘောကို ပြောတာ”</p>
	<p class="block_14">“ကိုယ်သိပါတယ် နွယ်၊ ကိုအေးလွင်တယောက်လုံး ကျောင်းထုတ်ခံရတဲ့ အရေးတော်ပုံမှာ ကိုယ်ထွက်ပြေးနေတာ” </p>
	<p class="block_14">“မဟုတ်ဘူး ကိုထွန်း၊ ကိုထွန်း ဘာတွေပြောနေတာလဲ၊ နွယ် ဒါတွေကို ခုအချိန်မှာ သတိတောင်မရပါဘူး ကိုထွန်းရယ်၊ အဲဒီအချိန်က နွယ်ကိုယ်တိုင် အိမ်မှာပဲ နေခဲ့ရတာပါ၊ ထားပါလေ၊ ဒါတွေက ပြီးခဲ့ပါပြီ” </p>
	<p class="block_14">“အဲဒီလိုပဲ နောက်ကဖြစ်ခဲ့တာတွေကို ကိုယ်မပြောဘဲနေရင်ကော မဖြစ်နိုင်ဘူးလား နွယ်” </p>
	<p class="block_14">“နွယ်ဟာ ကိုထွန်း မပြောချင်တာတွေကို မေးနေတာ မဟုတ်ပါဘူး ကိုထွန်း၊ ကိုထွန်းနဲ့ ပတ်သက်လို့ နွယ် အံ့သြရတာကိုသာ ပြောမိတာပါ၊ အမှန်အတိုင်းပြောရရင် ကိုထွန်း အခုလို အားလုံးနဲ့ အဆက်ဖြတ်သွားတာကို ကိုထွန်းနဲ့ပတ်သက်တဲ့ လူအားလုံး အံ့သြရတာပါ” </p>
	<p class="block_14">“ကိုအေးလွင်လည်း အံ့သြတယ်ဆိုပါတော့” ဟူသော စကားက သူ့နှုတ်မှ ထွက်မည်ပြုသည်။ သို့ပေမဲ့ သည်စကားမှာ အထေ့အငေါ့သဘော သက်မည်ဟု ချက်ချင်း စဉ်းစားမိသောအခါ နှုတ်ဖျားမှာပင် ပျောက်ကွယ်သည်။ ပြီးတော့လည်း ပြောစရာစကားစကို ရှာမတွေ့။ </p>
	<p class="block_14">အပြင်၌ နေရောင်သည် အတော်ပင် အားနည်းလာလေပြီ။ </p>
	<p class="block_14">“ကဲပါလေ ဒါတွေထားပါတော့၊ အခု ကိုထွန်း အိမ်ကိုပြန်လိုက်ဖို့ စိတ်မကူးနိုင်ဘူးလား” </p>
	<p class="block_14">သည်စကားကို ကြားရသောအခါ သူ တုန်လှုပ်ပြန်သည်။ ပြီး ငေးငိုင်သည်။ </p>
	<p class="block_14">“ဟုတ်တယ် ကိုထွန်း၊ နေ့လယ် ဖေဖေ အစ်ကိုအောင်သူ့ဆီက ပြန်လာကတည်းက ကိုထွန်း ပြန်ရောက်နေတယ် ကြားတာနဲ့ နွယ်လာမလို့ဟာ မိုးတွေ သည်းလွန်းတာကြောင့် ခုမှလာရတယ်။ နွယ် လာခါနီးမှာလည်း ဒေါ်ဒေါ်ခင့်ကိုဖြစ်ဖြစ်၊ ငယ်ငယ့်ကိုဖြစ်ဖြစ်ခေါ်လာဖို့ သတိရတယ်။ အဲဒါကိုလည်း ကိုထွန်း သဘောမကျ ဖြစ်နေမလားဆိုပြီး သူတို့ကို အကြောင်းမကြားဘဲ လာခဲ့တာ၊ ဘာပဲဖြစ်ဖြစ် ခုအခါမျိုးမှာ ကိုထွန်း အိမ်ကိုပြန်ဖို့ ကောင်းပါပြီ” </p>
	<p class="block_14">ကိုကိုထွန်းသည် ငိုင်နေဆဲဖြစ်၏။ </p>
	<p class="block_14">“ပြီးတော့လည်း ခုဆိုရင် အိမ်မှာ ကိုထွန်းတို့ ဖေဖေလည်း ရှိတာမှ မဟုတ်တာ” </p>
	<p class="block_14">“ဘယ်သွားလို့လဲ” </p>
	<p class="block_14">“မနေ့ကပဲ နိုင်ငံခြားကို သွားပြီလေ” </p>
	<p class="block_14">“ဖေဖေနဲ့အတူ မေမေလည်း လိုက်မယ်ဆို၊ မေမေ လိုက်မသွားဘူးလား” </p>
	<p class="block_14">“ဟင့်အင်း၊ ဒေါ်ဒေါ်ခင်ဟာ ကိုထွန်းအတွက် အတော် စိတ်မကောင်းဖြစ်နေရှာတယ်။ ကောင်းကောင်းတောင် မကျန်းမာချင်ဘူး။ ကိုထွန်း အိမ်ကထွက်သွားစက သတင်းစာမှာ ကြေညာဖို့ စိတ်ကူးသေးတယ်လို့ သိရတယ်၊ ဒါပေမဲ့ ကိုထွန်းဖေဖေက မကြေညာရဘူးဆိုလို့ နေရတာ။ အဲဒီကတည်းက ဒေါ်ဒေါ်ခင်ဟာ ကိုထွန်း ပြန်မလာတော့ဘူးထင်ပြီး အတော်စိတ်ထိခိုက်သွားတယ်။ အဲဒါ နွယ့်ဖေဖေရော နွယ်တို့ကပါ ဝိုင်းပြီး နှစ်သိမ့်ရတာပေါ့၊ ကဲ ကိုထွန်း မိုးတောင်ချုပ်လာပြီ။ ကိုထွန်း တခါတည်း လိုက်ခဲ့စေချင်တယ်” </p>
	<p class="block_14">ကိုကိုထွန်း အပြင်ဘက်သို့ ငေးရင်း စိတ်အတွေးရှုပ်ရပြန်လေပြီ။ မေမေ့အကြောင်းကို ကြားရသည့်အတွက် သူစိတ်မကောင်း။ မေမေ့ကိုတော့ သူ တွေ့ချင်သည်။ သို့ပေမဲ့ အင်းလျားအိမ်ကို ပြန်ဖို့ သူ ဝန်လေးသည်။ </p>
	<p class="block_14">အတန်ကြာတိတ်ဆိတ်နေပြီးမှ </p>
	<p class="block_14">“ကိုယ် မလိုက်ချင်ဘူး နွယ်။ ကိုယ် ဒီမှာပဲနေမယ်။ ဒါပေမဲ့ ကိုယ် တနေ့တော့ မေမေ့ကို လာကြည့်ပါမယ်လို့ ပြောပါ။ ကိုယ်တို့မိသားစုကိစ္စမှာ နွယ် ဒီလို အပင်ပန်းခံပြီး အကူအညီပေးတဲ့ အတွက် ကိုယ်ကျေးဇူးတင်ပါတယ်” </p>
	<p class="block_14">သည်တခါ သန္တာနွယ် ငေးငိုင်ရပြီ။ ကိုကိုထွန်းကိုလည်း သူ စူးစိုက်ကြည့်ရပြီ။ သည်စကားကို သူမကျေနပ်။ </p>
	<p class="block_14">“ဒီမှာ ကိုထွန်း၊ ဘာပဲဖြစ်ဖြစ် ကိုထွန်း ဒီလောက် ကလေးမဆန်သင့်ဘူး” </p>
	<p class="block_14">“ဘာကိုဆိုလိုချင်တာလဲ နွယ်” </p>
	<p class="block_14">“ဘာကိုဆိုချင်ရမှာလဲ၊ ကိုယ့်မိဘနဲ့ပတ်သက်ပြီး ကိုထွန်းစိတ်ဆိုးလို့ အိမ်ပေါ်က ဆင်းတယ် ဆိုတာကအစ၊ ခုအထိ ကိုထွန်းအပြုအမူတွေကို ပြောတာပဲ” </p>
	<p class="block_14">“ဒါတွေကို နွယ် မသိနိုင်ပါဘူး” </p>
	<p class="block_14">“နွယ် မသိတာရှိသလို သိတာလည်းရှိတယ် ကိုထွန်း၊ ထားပါ။ ဒါက ပြဿနာမဟုတ်ပါဘူး၊ ကိုထွန်း အိမ်ကိုပြန်ဖို့က ပြဿနာပါ၊ ဘာလဲ ကိုထွန်း ရှက်နေတာလား၊ အိမ်ကလာခေါ်မှ ပြန်မယ်ဆိုတဲ့ သဘောလား”</p>
	<p class="block_14">“မဟုတ်ဘူး နွယ်၊ ကိုထွန်း အဲဒီနေရာကို ဘယ်တော့မှ ပြန်မသွားဘူးဆိုတဲ့သဘော” </p>
	<p class="block_14">“ကိုယ့်အဖေ ကိုယ့်အမေဆီကို ပြန်မသွားဘူးဆိုတာ သားသမီးအလုပ် မဟုတ်ပါဘူး ကိုထွန်း” </p>
	<p class="block_14">“ဒါပေမဲ့ သိုးဖြူတွေအကြားမှာ သိုးမည်း မနေသင့်ဘူးဆိုတာကိုလည်း ထည့်စဉ်းစားဦးမှပေါ့ </p>
	<p class="block_14">“ကိုထွန်းဟာ ကိုယ့်ကိုယ်ကိုယ် သိုးမည်းထင်နေတာပါ” </p>
	<p class="block_14">“ထင်နေတာမဟုတ်ဘူး နွယ်၊ သူတို့အနေနဲ့ကတော့ ကိုထွန်းဟာ သိုးမည်းပဲ” </p>
	<p class="block_14">စကားစသည် ခဏပြတ်သွား၏။ ကိုကိုထွန်းအဖို့ သည်အကြောင်းကို ဆက်၍ မကြားချင်၊ ပြောလည်း မပြောချင်။ </p>
	<p class="block_14">“ဒါထက် ကိုအေးလွင်တယောက်ကော နွယ်” </p>
	<p class="block_14">“ဒီမေးခွန်းက ဘာသဘောလဲ ကိုထွန်း” </p>
	<p class="block_14">သည်စကားမှာ ဒေါသပါသည်။ </p>
	<p class="block_14">“ဘာသဘောမှမဟုတ်ပါဘူး၊ သူ ကျောင်းက တနှစ်အပယ်ခံရတယ်ဆိုလို့ မေးကြည့်တာပါ” </p>
	<p class="block_14">“ဒီမှာ ကိုထွန်း၊ ကိုထွန်းမေးခွန်းဟာ မရိုးသားဘူးဆိုတာ နွယ် သိတယ်။ ကိုထွန်းပါးစပ်က ဘာသဘောမှမဟုတ်ဘူး ပြောပေမဲ့ ကိုထွန်းမျက်လုံးတွေက နွယ့်ကို မကျေနပ်တဲ့သဘောကို ပြနေတယ်” </p>
	<p class="block_14">“မဟုတ်တာဘဲ နွယ်” </p>
	<p class="block_14">မလုံသောအရှက်နှင့် ဆိုသောစကား။ </p>
	<p class="block_14">“ဟုတ်တယ်၊ မဟုတ်ဘူးဆိုတာ ပါးစပ်က ပြောလို့ရတယ် ကိုထွန်း၊ ဒါပေမဲ့ မျက်လုံးက ကျတော့ ဟုတ်ရင် ဟုတ်တယ်၊ မဟုတ်ရင် မဟုတ်ဘူး ပြောတာပဲ၊ လျှာဆိုတာ အမှန်ကိုရော၊ အမှားကိုရော ပြောတာပဲ၊ မျက်လုံးက မုသားမပြောဘူး ကိုထွန်း” </p>
	<p class="block_14">သန္တာနွယ်သည် ဒေါနှင့်မာန်နှင့် ပြောလာ၏။ </p>
	<p class="block_14">ကိုကိုထွန်း နားမလည်။ နားမလည်ချင်ဟန်ဆောင်တာလည်း ဖြစ်နိုင်သည်။ နားအလည် လွဲမှားနေသည်လည်း ဖြစ်နိုင်၏။ </p>
	<p class="block_14">“နေပါဦး နွယ်၊ နွယ်ဟာ အလကားနေရင်း ဒေါပွတယ်၊ ဘာကိုဒေါပွတာလဲ၊ ကိုယ် ကိုအေးလွင်အကြောင်းကို ပြောမိတာနဲ့ နွယ် ဒီလောက်ဖြစ်ရတာ နားမလည်ဘူး” </p>
	<p class="block_14">“ဟုတ်တယ် ကိုထွန်း၊ နားမလည်ဘူး ဆိုချင် ဆိုလို့ရတယ်၊ ဒါပေမဲ့ တခုတော့ နွယ်ပြောမယ်။ နွယ်က ကိုအေးလွင်အကြောင်းကိုပြောရင် ကိုထွန်း ဘယ်လိုဖြစ်တတ်တယ် ဆိုတာကိုတော့ နွယ်သိတယ်၊ နားလည်း လည်တယ်” </p>
	<p class="block_14">ကိုကိုထွန်း အကြီးအကျယ် တုန်လှုပ်ရလေပြီ။ နွယ်၏ ခက်ထန်ခြင်း၊ မာကျောခြင်းကိုလည်း ကြောက်လန့်လာရ၏။ ပြီးတော့ ကိုယ့်အတွင်းစိတ်ကိုလည်း မလုံမလဲ ဖြစ်လာ၏။ </p>
	<p class="block_14">“ဒါတော့ ကိုယ်မသိဘူး၊ ကိုအေးလွင်ဆိုတာက” </p>
	<p class="block_14">စကားအဆက် ခက်ပြန်သည်။ </p>
	<p class="block_14">“ကိုအေးလွင်ဆိုတာ နွယ့်ချစ်သူ၊ နွယ့်ရည်းစား၊ ကဲ အဲဒါ ဘာဖြစ်လဲ” </p>
	<p class="block_14">ကိုကိုထွန်း ဆက်ရခက်နေသောစကားကို သန္တာနွယ် ဝင်၍ဆက်သည်။ နွယ့်အသံမှာ ဒေါသပါသည်။ နွယ့်ဟန်ပန်က မကျေနပ်သောအသွင်ကို ဆောင်သည်။ သည်တခါ နွယ်သည် တကယ်ပင် ရန်တွေ့သောစကားကို ဆို၏။ သူ့မျက်နှာရိပ်မျက်နှာကဲသည် ဖမ်းမိဖို့ ကိုကိုထွန်း ကြိုးစားသေးသည်။ ပြောပြောဆိုဆို နေရာမှ ထလိုက်သော နွယ့်ခန္ဓာကိုယ်၏ဟန်ပန်သည် မြန်ဆန်၏။ နှုတ်ဆက်စကားသော်မျှ မဆို။ လမ်းဘက်သို့ ချက်ချင်းထွက်သွားလေသည်။ သည်တော့ နွယ့်မျက်နှာကဲကို ဖမ်းမိဖို့ အခက်သား။ </p>
	<p class="block_14">နွယ့်ခန္ဓာကိုယ်သည် ကားဆီသို့ ချက်ချင်းရောက်သွား၏။ ဒေါသစိတ်ကို အမီလိုက်ရဟန် ရှိချေသည်။ ပြင်းစွာသော ကားတံခါးပိတ်သံကို ကြားရသည်။ ကားကလေး ထွက်သွားသည်ကိုလည်း မြင်ရ၏။ </p>
	<p class="block_14">သို့သော် ကိုကိုထွန်း၏ မျက်စိအာရုံ၌ နွယ့်ရုပ်သွင် ကျန်ခဲ့သည်။ အတွေးအာရုံမှာ ထွေပြားသည်။ အိမ်ကိုတမ်းတသောစိတ်၊ မေမေ့အတွက် ပူပန်သောစိတ်၊ </p>
	<p class="block_14">ငယ်ငယ့်ကို သတိရသောစိတ်၊ ပြီး ပေါက်စမ၊ ထိုအခါ ဖေဖေ့ကို နာကြည်းသည်။ စက်ဆုပ်သည်။ ရွံရှာသည်။ ဝေခွဲမရသောစိတ်၊ သည်မှာ နွယ့်ရုပ်သွင်၊ နွယ့်ဟန်ပန်၊ နွယ့်စကားတွေသည် ရောထွေးလာကြပြန်ချေသည်။ </p>
	<p class="block_14">နေရာမှာထိုင်လျက် လမ်းမဘက်သို့ မျှော်ငေးကြောင်အလျက်၊ အတွေးများ ထွေပြားလျက် ပင်ပန်းလှသည်။ သည်အတွေးတွေက လွတ်အောင် ရုန်းထွက်သည်။ မိမိကိုယ်ကိုယ်ရှာဖွေသည်။ တွေ့၏။ ထိုအခါ တုန်လှုပ်သည်။ </p>
	<p class="block_14">ကြည့်စမ်း။ ဘာမဆို အမှုထားသည်လည်း မဟုတ်ခဲ့ဟု ထင်ခဲ့ဖူးသည်။ ဘယ်အခါမဆို တိကျပြတ်သားသော အဆုံးအဖြတ်မျိုးကို ရှာဖွေနိုင်စွမ်းသည်ဟုလည်း အထင်ရောက်ခဲ့ဖူး၏။ တွေဝေသည်ကို မနှစ်သက်ဘူးဟုလည်း စိတ်က အဖန်ဖန် ဆိုခဲ့၏။ ခုတော့ မိမိကိုယ်ကိုပင်လျှင် စက်ဆုပ်ချင်သည်။ မုန်းတီးချင်သည်။ ဘာကိုမျှ ဝေခွဲမရနိုင်ခြင်းအတွက် အားငယ်သည်။ တုန်လှုပ်သည်။ သည်အဖြစ်မျိုးကို ကိုကိုထွန်း မလိုလား။ သည်အခါ တခြားလူတွေကို တွေ့မြင်နိုင်ဖို့ထက် မိမိကိုယ်ကို ရှာဖွေရမှာပါကလားဟု အသိဝင်ပြန်သည်။ </p>
	<p class="block_14">စိတ်သည် ထွေပြားလှချေ၏တကား။ </p>
	<p class="block_6" id="calibre_link-99">◾</p>
</div>

<div class="calibre" id="calibre_link-27">
<h1 class="block_12" id="calibre_link-100">| ၂၃ |</h1>
	<p class="block_13">&nbsp;</p>
	<p class="block_14">ညနေသည် အိုမင်းရင့်ရော်ခဲ့ပေပြီ။</p>
	<p class="block_14">သန္တာနွယ်သည် ဒေါ်ကေသီ၏အိမ်သို့ ပြဿနာကို ဆောင်ယူလာခဲ့လေ၏။ စင်စစ် ထိုအိမ်ကြီးသို့ သန္တာနွယ် မရောက်မီကပင် အခြားပြဿနာတခုသည် ရောက်နှင့်နေပြီး ဖြစ်၏။ </p>
	<p class="block_14">အခြားပြဿနာတခုဟုသာ ဆိုရသည်။ ဒေါ်ကေသီ၏အိမ်တွင် ထိုပြဿနာသည် နှစ်ကာလ ကြာမြင့်စွာ တည်ရှိခဲ့သည်ဆိုခြင်းကို ဒေါ်ကေသီမှအပ မည်သူမျှ သိနားလည်ထားခြင်း မရှိခဲ့ပေ။ ယုတ်စွအဆုံး ပြဿနာကို ဖန်တီးခဲ့သော ဦးစံမြင့်နှင့် ဒေါ်လှမင်းကိုယ်တိုင်ပင်လျှင် မိမိတို့သည် ဒေါ်ကေသီ၏ စိတ်နှလုံးကို မျှော်လင့်မရနိုင်လောက်သော တုန်လှုပ်ချောက်ချားခြင်းမျိုး ဖြစ်စေနိုင်သည့် ပြဿနာမျိုး ဖန်တီးခဲ့သည်ဟူ၍ အစွဲအမှတ် မထင်ခဲ့ပေ။ </p>
	<p class="block_14">တခါတခါတော့ စံမြင့်သည် လွန်ခဲ့သော ခုနစ်နှစ်ခန့်က အဖြစ်အပျက်များကို ပြန်၍ သတိရသည်။ ထိုအခါ သူ့ကိုယ်သူ အပြစ်တင်ရသည်လည်း ရှိ၏။ ဒေါ်ကေသီနှင့် ပတ်သက်၍ မကျေမချမ်း ဖြစ်ရသည်လည်း ရှိ၏။ ယနေ့တိုင်ပင် စံမြင့်သည် မိမိ၏အပြုအမူများနှင့်ပတ်သက်၍ ဝေခွဲမရနိုင်သေးပေ။ သို့ပေမဲ့ သူ့မျက်စိအာရုံ၌ ထိုခုနစ်နှစ်က အဖြစ်အပျက်များသည် တခါတရံ ယခုမြင်တွေ့နေရသည့်အလား ထင်ဟပ်ပေါ်လွင်လာ၏။ ရှက်ခြင်း၊ စက်ဆုပ်ခြင်း ဝေဒနာနှင့်အတူ မခံမရပ်နိုင်ခြင်း၊ မိမိစိတ်အသိကို ထိန်းချုပ်ရန် သတိလစ်ဟင်းခြင်းတို့သည်လည်း ဖြစ်ပေါ်လာရ၏။ ထိုအခါ မိမိ၏သခင်မ ဒေါ်ကေသီကို ရွံရှာမုန်းတီးလာသည်။ ဟိုစဉ်က ဒေါ်ကေသီကိုပါ ကိစ္စတုံး မစီရင်ခဲ့ဖြစ်သည်ကိုလည်းကောင်း၊ စမစ်ကို ကိစ္စတုံး မစီရင်ခဲ့ဖြစ်သည်ကိုလည်းကောင်း အပြစ်တင်သည်။ </p>
	<p class="block_14">နှစ်နှစ်နီးပါး ထောင်တွင်း၌ကျခံရင်း သူ့စိတ်သည် ပိုမိုမာကျော ခက်ထန်လာသည်လား၊ ပိုမိုနူးညံ့ပျော့ပျောင်းလာသည်လား သူ မဝေခွဲတတ်သေး။ </p>
	<p class="block_14">ဒေါ်ကေသီသည် ပစ္စည်းဥစ္စာ မြောက်မြားစွာကို ပိုင်ဆိုင်သည်ဟူ၍လည်းကောင်း၊ ပညာဂုဏ်သိန် အထုအထည်ကြီးမားစွာကို ပိုင်ဆိုင်သည် ဟူ၍လည်းကောင်း စံမြင့်သည် ရိုးသားစွာပင် မှတ်ယူ၏။ သို့သော် စံမြင့်သည် ဒါတွေကို ပိုင်ဆိုင်လိုစိတ် တစိုးတစိမျှ မဖြစ်ခဲ့။ ဘုရားဟောတရားကို ပိုင်ပိုင်နိုင်နိုင် စွဲမြဲ နားလည်ခဲ့ဖူးသည် မဟုတ်ပေမဲ့ သည်သမီး ပေါက်စမနှင့် သည်မယား မလှမင်းကို ပိုင်ဆိုင်ရခြင်းမှအပ သူ ဘာကိုမျှ တပ်မက်လိုချင်လှသည်ဟူ၍ မရှိ။ သို့ပါလျက် ဒေါ်ကေသီ၏အဖြစ်တွင် မဆီမဆိုင် မခံမရပ်နိုင်ဖြစ်ခဲ့ရာမှ ဒေါ်ကေသီကိုယ်တိုင်က မိမိအား အပြစ်ဖို့ကာ ထောင်သွင်း အကျဉ်းထားစေခဲ့ပြီ ဆိုသောအခါ သူဒေါ်ကေသီကို နာကြည်းသည်တော့ အမှန်ပင်။ သမီးနှင့် မယားကို တမ်းတရသည်လည်း အမှန်ပင်။ </p>
	<p class="block_14">သည်အခါ ဒေါ်ကေသီကို မကျေချမ်းသောစိတ်၊ မယားနှင့် သမီးကို တမ်းတသောစိတ်ဖြင့် အဖော်ကောင်း၍ ထောင်ကိုဖောက်ထွက်ခဲ့ပြီ ဆိုကတည်းကပင် စံမြင့်သည် ဒေါ်ကေသီ၏အိမ်သို့ ရောက်နိုင်ဖို့ ကြိမ်ဖန်များစွာ ကြိုးစားခဲ့၏။ သို့ပါလျက် မယားဖြစ်သူကိုယ်တိုင်က မိမိနှင့် တွေ့ဆုံရန် ငြင်းဆန်လာပြီ ဆိုသောအခါ သူသည် မယားကိုပင် နာကြည်းချင်လာသည်။ နှစ်နှစ်တိုင်တိုင် ကြိုးစားလျက် မတွေ့ရဘူးဆိုသောအခါ ဒေါ်ကေသီကို တွေ့ဆုံပြီး ဟန်ဆောင်သောစိတ်၊ လှည့်ဖြားသောသဘောနှင့် မာန်ကို ချထားကာ သမီးနှင့် မယားကို တွေ့ဆုံခွင့်ရနိုင်ရန် ကြိုးစားခဲ့သေး၏။ </p>
	<p class="block_14">သည်မှာလည်း ဒေါ်ကေသီကို ထပ်၍နာရသည်။ မယားကိုလည်း နာကြည်းစိတ် လုံးလုံးပုံမည် စိတ်ကူးခဲ့၏။ သူ့မှာ ပိုင်ဆိုင်ခွင့်ဟူသမျှ အလုံးစုံ ကုန်ဆုံးပြီ ဆိုသောအခါ စိတ်သည် ရပ်တည်ရာ မရတော့။ မိမိဘဝရပ်တည်ရေးအတွက် စံမြင့်သည် သူ့ရိုးသားခြင်းကို ဖြိုခွဲသည်။ မထူးတော့ပါဟူသောအဖြစ်မျိုးနှင့် တရားဥပဒေကို ဆန့်ကျင်ရမည်အတွက် မခဲယဉ်းပါကလား ဟုလည်း ထင်မှတ်လာသည်။ ထောင်ဖောက်ခဲ့သူတွေနှင့် ကြုံရာဘဝမှာ သူ့ကိုယ်သူ မျှောလိုက်ခဲ့သည်။ ရန်ကုန်မှဝေးသော အရပ်များသို့လည်း သူရောက်ခဲ့၏။ ဓားပြမှုကိုလည်း ကျူးလွန်ခဲ့၏။ တရားဥပဒေနှင့် ဝေး၍ ဝေး၍ လာခဲ့သည်။ </p>
	<p class="block_14">တကယ်တမ်းကျတော့လည်း သူ့လိုလူမျိုးသည် တရားဥပဒေကို ချိုးဖောက်ဖို့ လွယ်ကူလျှင်သာ လွယ်ကူမည်။ လူ့သံယောဇဉ် အနှောင်အဖွဲ့ ဆိုသည်ကိုကား သူ တကယ်တမ်း မချိုးဖောက်နိုင်ပါတကားဟု နားလည်ရသည်။ တခါတခါတော့ တရားဥပဒေနှင့် လူ့အနှောင်အဖွဲ့ သံယောဇဉ်ကြိုးတို့သည် ဆက်စပ်နေသည်လား၊ ဆန့်ကျင်နေသည်လားဟု စံမြင့် တွေးတောခဲ့မိဖူးသည်။ </p>
	<p class="block_14">သူ့မှာ အတွေ့အကြုံရှိ၏။ အသိက နည်းသည်။ </p>
	<p class="block_14">လူတယောက်အနေနှင့် ဒေါ်ကေသီအတွက် အရှက်ရကာ စိတ်လွတ်ကိုယ်လွတ် ပြုမိခဲ့သည်ကို တရားဥပဒေက အပြစ်ပေးသည်။ ဒါကို သူ တွေ့ကြုံခံစားရ၏။ သည်ဒဏ်ချက်သည် သံယောဇဉ် အနှောင်အဖွဲ့မှာ အဟန့်အတား ဖြစ်လာရသည်အထိ သူ ခံစားရပြီ ဆိုသောအခါ တရားဥပဒေကို သူ မလေးစားချင်ပြန်။ တရားဥပဒေကို မထီမဲ့မြင်ပြုကာ ထင်ရာစိုင်းပြန်ပြီ ဆိုသောအခါ သံယောဇဉ်ကြိုးက ဘယ်တော့မျှ ပြတ်နိုင်သည် မဟုတ်ပါဘဲလျက် တင်းလာပြန်သည်။ မေ့မည်။ နာမည်ဆိုသော မယားဆီသို့ စိတ်ရောက်သည်မှာ သမီးသံယောဇဉ်က အဓိကဖြစ်မည် ဟုလည်း တွေးသည်။ </p>
	<p class="block_14">အသက်ကလည်း ထောက်လာပြီ။ သမီးအတွက် ပူပန်စိတ်ကလည်း ကြီးမားလာပြန်သည်။ အထူးသဖြင့် သည်မယားနှင့် သည်သမီး ယခုလိုအခါတွင် ဒေါ်ကေသီဆီမှာ ဆက်၍ထားရမည် အတွက် သူ့စိတ်မှာ တည်ငြိမ်သည် မရှိ။ </p>
	<p class="block_14">ထိုအခါ ကျိုးပဲ့လွင့်စဉ်နေသော အသိတရားကလေးတွေကို စံမြင့် လိုက်၍ကောက်သည်။ နောင်တတရားဟုလည်း ဆိုနိုင်၏။ ပြီး ဖြစ်ချင်ရာဖြစ်စေတော့ ဟူသောသဘောနှင့် ရန်ကုန်သို့ ပြန်လာသည်။ </p>
	<p class="block_14">ရန်ကုန်သို့ ရောက်သည်နှင့် မယားဖြစ်သူကိုတွေ့ဖို့ ကြိုးစားသည်။ သူ့ရုပ်သွင်ကိုဖျက်ပြီး မယားဖြစ်သူ လာတတ်သော မြေနီကုန်းဈေးမှ စောင့်သည်။ အေးအေးဆေးဆေး စကားပြောပါရစေ ဟု တောင်းပန်သည်။ </p>
	<p class="block_14">ဒေါ်လှမင်းသည် လင်သားကို တွေ့ရသောအခါ အံ့လည်းအံ့ဩသည်။ ဝမ်းလည်းနည်းသည်။ သံယောဇဉ်စိတ်ဖြင့် ထိခိုက်ရသည်လည်းဖြစ်သည်။ ဒေါ်ကေသီ၏စကားအရ ထိတ်လန့်ရသည် လည်း ဖြစ်၏။ သည်အခါ ‘ကျွန်မတို့ သားအမိကို မနှောင့်ယှက်ချင်ပါနဲ့ ကိုစံမြင့်ရယ်’ ဟူသော တောင်းပန်စကားကို ရင်ထဲက နာကျင်လျက်နှင့် ဆိုသည်။ ခုနစ်နှစ်ကြာ ကွဲကွာနေသော လင်သားရှေ့မှ ဇွတ်ပဲ ရှောင်ခွာသည်။ </p>
	<p class="block_14">ဒါကို စံမြင့် မကျေနပ်။ </p>
	<p class="block_14">နောက်ဆုံး သမီးမျက်နှာကိုတော့ ကြည့်ဖြစ်အောင် ကြည့်ဦးမည်ဟု ဆုံးဖြတ်သည်။ ပြီး ညက ဒေါ်ကေသီခြံတွင်းသို့ သူအရောက်လာသည်။ မယားဖြစ်သူကို တွေ့ဖြစ်အောင် တွေ့သည်။ သမီးမျက်နှာကို ခဏကလေးမျှဖြစ်စေ မြင်ပါရစေဟု သနားစဖွယ် တောင်းပန်သည်။ </p>
	<p class="block_14">ဒေါ်လှမင်းအဖို့တော့လည်း လင်သားကို သည်အဖြစ်မျိုးနှင့် တွေ့ရသောအခါ ရင်ထဲကမချိ။ စိတ်ထဲကလည်း မလုံလဲ။ သမီးနှင့် တွေ့ခွင့်ပေးဖို့ကိစ္စကလည်း မပြတ်သား။ တခါ လင်သား၏ အခြေအနေကိုလည်း သူသိချင်သည်။ လင်သား ဖြစ်သူမှာလည်း မပြောရက်။ </p>
	<p class="block_14">“ငါ ငါ ငါ ဘာတွေ ဖြစ်နေ ဖြစ်နေတယ်ဆိုတာ မသိ မသိချင်ပါနဲ့၊ ငါ ငါဟာ သမီးကို တွေ့ တွေ့ချင်လို့ စွန့်စား စွန့်စားပြီး လာခဲ့ရတာပါ လှမင်းရာ” </p>
	<p class="block_14">ထစ်အ တုန်ယင်သော လင်သား၏စကားတွေကို ကြားရသောအခါ ဒေါ်လှမင်း ငိုချင်သည်။ </p>
	<p class="block_14">သမီးအဖို့ အဖြစ်ဟောင်းတွေ ပြန်ပြောင်းသစ်လွင်လာမည်ကိုလည်း စိုးရိမ်သည်။ ဒေါ်ကေသီကိုလည်း ကြောက်သည်။ </p>
	<p class="block_14">သို့ပေမဲ့ သည်မှာ ပြဿနာတခု အစပျိုးနေပါကလားဟူ၍ လင်ရော မယားပါ သံသယ မဖြစ်ခဲ့မိကြ။ </p>
	<p class="block_14">သို့ပါလျက် ယနေ့ညနေတွင် ညီညီခင်သည် ထူးဆန်းသော အတွေ့အကြုံတရပ်ကို အန်တီကေသီအား ပြောပြခဲ့လေသည်။ </p>
	<p class="block_14">ဒေါ်ကေသီသည် ညနေကျောင်းဆင်းချိန်များ၌ ညီညီခင်ကို ဝင်ရောက်ခေါ်ယူပြီးမှ အိမ်သို့ ပြန်မြဲဖြစ်၏။ ယနေ့ညနေတွင်မူ ညီညီခင်သည် ညက သူတွေ့ကြုံရသောအဖြစ်အပျက်ကို ပြောပြ၏။ </p>
	<p class="block_14">ညီညီခင့်အဖို့တော့လည်း သူ ဤအိမ်ကြီးသို့ ရောက်သည်မှစ၍ ဒေါ်လှမင်းနှင့်ပတ်သက်ပြီး ဘာမျှထူးခြား စိတ်ဝင်စားဖွယ်သော အဖြစ်အပျက်များကို ကြုံတွေ့ခဲ့ရသည် မရှိပေ။ သို့သော် စကားစပ်သည်ကြောင့် ဖော်ပြရသော် ညီညီခင်သည် ပေါက်စမနှင့်ပတ်သက်၍ စိတ်လှုပ်ရှားရသည် ကား အမှန်ပင်။ ပေါက်စမ၏ ဖွံ့ထွား ပျိုမျစ်ခြင်းသည် သူ့စိတ်ကို အမြဲတစေလို နိုးထစေသည် ဟုလည်း ညီညီခင် အထင်ရောက်သည်။ တကြိမ်တွင်မူ ပေါက်စမကို ဇွတ်ဖက်၍ နမ်းမည်အထိ စိတ်ကူးပေါက်ခဲ့သည်။ တခုတော့ သူသိသည်။ ပေါက်စမနှင့်ပတ်သက်၍ သူနိုးထရသော စိတ်လှုပ်ရှားမှုဟူသည် နှလုံးသားက လာသည်မဟုတ်၊ သွေးသားကလာသည် ဟူသောအချက်။ ထားပါ။ သည်အကြောင်းမှာ ပေါက်စမနှင့်စပ်လျဉ်းသော ညီညီခင်၏ စိတ်။ </p>
	<p class="block_14">ယခုအခါ စကားဆက်စပ်နေသည်မှာ ညီညီခင်အဖို့ ထူးခြားသော အဖြစ်အပျက်တခု အကြောင်းသာလျှင် ဖြစ်၏။ </p>
	<p class="block_14">ညက အမ်မလီ၏ မွေးနေ့ပွဲ ကျင်းပသည်။ အမ်မလီဆိုသည်မှာ ညီညီခင်၏ မိတ်ဆွေ ကလေးမတယောက် ဖြစ်သည်။ ကလေးမဆိုသော်လည်း သူသည် ငယ်ငယ့်ထက် နှစ်နှစ်လောက် ကြီးပြီ။ အသက် ၁၆ နှစ်။ သို့သော် အမ်မလီသည် ငယ်ငယ့်ထက် အတွေ့အကြုံ များသည်။ ယောက်ျားကလေးများနှင့် တွဲပြီးကဖူးသည်။ အဖက်ခံဖူးသည်။ အနမ်းခံဖူးသည်။ တခြား ဘာအတွေ့အကြုံ ရှိသေးသည်ဆိုခြင်းကိုကား အတိအကျ မဖော်ပြနိုင်ပေ။ </p>
	<p class="block_14">အမ်မလီ၏ မွေးနေ့ပွဲကို ည ၇ နာရီမှာစပြီး ကျင်းပသည်။ ၉ နာရီမှာ ကပွဲကျင်းပသည်။ အငယ်ဆုံး ၁၅ နှစ်မှ အကြီးဆုံးအသက် ၃ဝ ပတ်ဝန်းကျင် မိတ်ဆွေ၊ အထီးအမများ တက်ရောက်သည်။ ညဆယ့်တစ်နာရီမှာ ကပွဲပြီးသည်။ သို့သော် မိတ်ဆွေတချို့ မပြန်ဖြစ်ကြသေး။ ညီညီခင်လည်း မပြန်ဖြစ်သေး။ ၁၂ နာရီကျော်မှပင် ပြန်ဖြစ်သည်။ ပြန်ခါနီးမှာ အမ်မလီကို အားရပါးရ နမ်းခဲ့သေးသည်။ အမ်မလီအိမ်က ကားနှင့်ပင် ပြန်ခဲ့၏။ </p>
	<p class="block_14">အိမ်ဝရောက်သောအခါ တအိမ်လုံး အိပ်မောကျနေပြီကို တွေ့ရသည်။ ခြံတွင်းသို့ရောက်ပြီး အိမ်တွင်းသို့ ဝင်မည်ပြုသောအခါ နောက်ဖေးဘက်မှ လူသံကို ကြားရသည်။ ပထမတော့ ရုတ်တရက် မှင်တက်မိသည်။ ကြောက်သလိုလည်း ဖြစ်သည်။ သို့သော် သူသည် ထိုလူနှစ်ယောက် ရှိရာသို့ ချဉ်းကပ်သွား၏။ </p>
	<p class="block_14">ချက်ချင်းပင် လူတယောက် ခြံပြင်သို့ ပြေးထွက်သွားသည်ကို မြင်ရသည်။ ပြီး ဒေါ်လှမင်းကို တွေ့ရသည်။ သည်လို အချိန်မတော် ဒေါ်လှမင်းနှင့် ယောက်ျားတယောက် တွေ့ဆုံခြင်းသည် ညီညီခင့်အဖို့ ဆန်းသည်။ </p>
	<p class="block_14">ဒေါ်ကေသီအဖို့ ညီညီခင်၏ အတွေ့အကြုံကို ကြားရသောအခါ တုန်လှုပ်သည်။ ခုနစ်နှစ်ကာလက အဖြစ်အပျက်များသည် ပြဿနာအဖြစ်အသစ် တဖန် ပြန်လည်ပေါ်ပေါက်လာ၏။ </p>
	<p class="block_14">ဒေါ်ကေသီသည် အိမ်သို့ရောက်သည်နှင့် ဒေါ်လှမင်းကို ခေါ်သည်။ ညကအဖြစ်ကို စစ်မေးသည်။ ပထမတွင် ဒေါ်လှမင်း ကွယ်ဖို့ကြိုးစားသည်။ သို့သော် ဒေါ်လှမင်းသည် မဖုံးကွယ်တတ်၊ မလိမ်လည်တတ်။ အဖြစ်မှန်ကို ပြောသည်။ သူ့အပြစ် လွတ်ရာလွတ်ကြောင်းကို အတတ်နိုင်ဆုံး လျှောက်လဲချက် ပေး၏။ ဒေါ်ကေသီ နားမဝင်။ ချက်ချင်းပင် ဒေါ်လှမင်းနှင့် ပေါက်စမကို အိမ်မှထွက်သွားဖို့ အမိန့်ပေးသည်။ ပေါက်စမ ဘာကိုမျှနားမလည်။ မျက်ရည်သွယ် ကျရသည်။ ဒေါ်လှမင်းအဖို့တော့လည်း လင်သား၏ အခြေအနေကို လုံးဝမကိုးစားရသည် တကြောင်း၊ သည်မျှ အနေကြာခဲ့ပြီဖြစ်သော နေအိမ်ကြီးမှ ရုတ်တရက် အပြစ်သင့် ခွဲခွာရမည် တကြောင်း၊ ထိုအကြောင်းတို့ကြောင့် မျက်ရည်သွယ်၍ တောင်းပန်သေး၏။ မရ။ </p>
	<p class="block_14">“ဘာပဲဖြစ်ဖြစ် ညည်းလင်ဟာ လူတယောက်ကို ဓားနဲ့ခုတ်ခဲ့တဲ့၊ ထောင်ကို ဖောက်ပြီး ပြေးခဲ့တဲ့ ဝရမ်းပြေး ဖြစ်တယ်ဆိုတာ နားလည်ရမယ်။ အားလုံး ထောင်ထဲ ရောက်နိုင်တယ် ဆိုတာကိုလည်း ညည်းအသိပဲ။ ဒီတော့ ငါ့အနေနဲ့ ဝရမ်းပြေးတယောက်ကို အဆက်အသွယ် လုပ်ချင်တဲ့ ညည်းတို့ သားအမိနှစ်ယောက်စလုံး ငါ့အိမ်မှာ ဆက်မထားနိုင်ဘူး။ ဒီတော့ ညည်းတို့သားအမိ ငါ့အိမ်က မြန်မြန်ဆင်းသွားပါ။ ဒါဟာ အကောင်းဆုံးပဲ” </p>
	<p class="block_14">ဟူသော ဒေါသစကားကို ဒေါ်ကေသီ ဆို၏။ </p>
	<p class="block_14">စင်စစ် ဒါတွေကို ဒေါ်နုနုခင် မသိ။ သူသိသည်မှာ ဒေါ်လှမင်းသားအမိကို အိမ်မှ နှင်ချနေခြင်းသာဖြစ်၏။ သည်အခါ ဒေါ်နုနုခင်သည် အဖြစ်ကို စုံစမ်း၏။ သည်အဖြစ်၏ဇာစ်မြစ်ကို ဒေါ်ကေသီ မပြောလို။ ဒေါ်နုနုခင်ကိုယ်တိုင် ဒေါ်လှမင်းဘက်မှ ရပ်တည်လာပြီ ဆိုခြင်းကို အမျက်ထွက်ရတော့ပြီ။ </p>
	<p class="block_14">သို့ဖြင့် စံမြင့်ပြဿနာသည် သမီးယောက်မသို့ ကူးလာခဲ့ရလေတော့သည်။ စကား အချေအတင် ပြောသောအဆင့်သို့ ရောက်လာ၏။ ဒေါ်နုနုခင်က ဒေါ်လှမင်းသားအမိကို သူ ဆက်၍ ထားမည်ဆို၏။ ဒေါ်ကေသီက ထိုသားအမိကို အိမ်ပေါ်မှ နှင်ချ၏။ </p>
	<p class="block_14">ဒေါ်နုနုခင်အဖို့တော့လည်း ဤအိမ်ကြီးတွင် ဒေါ်ကေသီ၏ဩဇာသာလျှင် အဓိက၊ ဒေါ်ကေသီ၏ အမိန့်သာလျှင် အဓိကဟူသော အခြေအနေကို တွန်းလှန်ချင်သည်မှာ ကြာပြီ။ တွန်းလည်း တွန်းလှန်ဖို့ ကြိုးစားခဲ့သည်။ ယခုတခါ ဘာအပြစ်မျှ ဖော်ပြပြောဆိုခြင်း မရှိဘဲ ထိုသားအမိကို အိမ်ပေါ်မှ နှင်ချခြင်းမှာ တရားမဲ့ ပြုမူလာခြင်း၊ အနိုင်ထက်ပြုကျင့်လာခြင်းဟု ဒေါ်နုနုခင် ရိုးရိုးသားသား နားလည်၏။ </p>
	<p class="block_14">အထူးသဖြင့် ဒေါ်လှမင်းလို သစ္စာရှိသော ကျိုးနွံသော ပေါက်စမလို ပေါ့ပါးဖျတ်လတ်သော၊ ငြိုငြင်ပျင်းရိခြင်း အလျဉ်းမရှိသော သားအမိနှစ်ယောက်ကို ရုတ်တရက် ဆိုင်းမဆင့်၊ ဗုံမဆင့် နှင်ချခြင်းအတွက် ဒေါ်နုနုခင် အဘယ်မှာလျှင် သဘောပေါက်နိုင်ပါမည်နည်း။ </p>
	<p class="block_14">မည်သို့ဖြစ်စေ၊ ဒေါ်ကေသီသည် စံမြင့်နှင့် ပတ်သက်လာမည်ကို မလိုလား။ အထူးသဖြင့် ယခုလို အခြေအနေမျိုးတွင် စံမြင့်သည် မကောင်းဆိုးရွားများကို ခေါ်ဆောင်လာခြင်း ဖြစ်မည်ဟု ဒေါ်ကေသီ၏စိတ်က ထင်မှတ်သည်။ ဘာပဲဖြစ်ဖြစ် လွန်ခဲ့သောခုနစ်နှစ်က အဖြစ်အပျက်မျိုးကို ယခုအခါ၌ မည်သူတဦးတယောက်ကမျှ အရေးယူပြောဆိုခြင်း ပြုကောင်းမှ ပြုမည်မှန်သော်လည်း မိမိကဲ့သို့ ပုဂ္ဂိုလ်မျိုးသည် စံမြင့်၏နှုတ်ဖျားမှစကားကို ပိတ်ဆို့နိုင်မည် မှန်သော်လည်း စံမြင့်သည် အလိုလိုပဲ ကြောက်စရာဖြစ်ရသည်။ စင်စစ် စံမြင့်သည် ရန်သူဖြစ်၏။ ရန်သူ၏မယားနှင့် သမီးကို လက်ခံထားခြင်းသည် ရန်သူကို အားပေးခြင်းသာ ဖြစ်၏။ ဒေါ်ကေသီသည် သူ့ရန်သူကို အားမပေးချင်။ ရှင်းရှင်းဆိုရလျှင် ထိုခုနစ်နှစ်ပြဿနာသည် အသစ်တဖန် ပြန်လည်ပေါ်ပေါက် လာမည်ကို ဒေါ်ကေသီ မည်သို့နည်းနှင့်မျှ မလိုလားနိုင်သလို စံမြင့်နှင့်ပတ်သက်၍ နောက်ထပ် ပြဿနာတခုခု ပေါ်ပေါက်ရမည်ကိုလည်း ဒေါ်ကေသီ မလိုလား။ ဒေါ်ကေသီသည် စံမြင့်ကို ရင်မဆိုင်ချင်၊ စံမြင့်နှင့် မပတ်သက်ချင်တော့။ </p>
	<p class="block_14">သည်သဘောကို ဒေါ်လှမင်း နားမလည်။ လင်သားဖြစ်သူ ပြန်လည် အဖမ်းအဆီးခံရမည် ဆိုခြင်းအတွက် စိုးရိမ်သည်။ ယခု လင်သားဖြစ်သူ ပြန်လည်ရောက်ရှိနေပြီကို သခင်မဒေါ်ကေသီ သိရှိသွားသည့်အတွက် ကြောက်လန့်သည်။ သူတို့ ဤအိမ်ကြီးမှ ခွာရသည်၊ မခွာရသည်ကို အဓိက ပူပန်စရာဟု မမြင်ချင်တော့ပေ။ သို့ပေမဲ့ လင်သားဖြစ်သူ နောက်တကြိမ် ထောင်သွင်းအကျဉ်းခံ ရဦးမည်ကိုကား ဒေါ်လှမင်း မလိုလား။ ထို့ကြောင့် ဒေါ်လှမင်းသည် တောင်းပန်၏။ မိမိလင်သားကို နောက်တကြိမ် မတွေ့တော့ပါဟုလည်း အသနားခံ၏။ ယခုအကြိမ်ကို နောက်ဆုံးထားပြီး နောင်တွင် သူနှင့်ပြတ်စဲပြီး သဘောမှတ်ပါဟုလည်း တောင်းပန် တိုးလျှိုးစကား ဆို၏။ </p>
	<p class="block_14">ပေါက်စမဆိုတာက ဘာမျှ ရေရေရာရာမသိ။ မျက်ရည်ကျရသည်ကိုသာ ကြုံရ၏။</p>
	<p class="block_14">သို့ဖြင့် ငိုသူက ငိုသည်။ တောင်းပန်သူက တောင်းပန်သည်။ သည်ကြားမှာပင် သမီးယောက်မမှာလည်း ဒေါနှင့်မာန်နှင့် အချင်းများရသည်။ </p>
	<p class="block_14">သည်ပြဿနာမှ မဆုံးသေး။ သန္တာနွယ်သည် ကိုကိုထွန်း၏ပြဿနာကို ယူ၍ ရောက်လာခဲ့လေသတည်း။ </p>
	<p class="block_14">ကိုကိုထွန်း ရန်ကုန်သို့ ပြန်ရောက်နေပြီဆိုသည်ကို ကြားသည်နှင့် ဒေါ်နုနုခင်သည် ပေါက်စမတို့ ပြဿနာက ခဏမျှ ဖယ်ထွက်လိုက်သည်။ ကိုကိုထွန်းကို သူကိုယ်တိုင် သွားခေါ်မည်ဟု ချက်ချင်းစီစဉ်သည်။ ငယ်ငယ်လည်း လိုက်မည် ဆို၏။ </p>
	<p class="block_14">ထိုအခါ ဒေါ်ကေသီသည် ကိုကိုထွန်းပြဿနာသို့ ရောက်လာပြန်သည်။ </p>
	<p class="block_14">“နေဦး နုနု၊ ဘာမဆို နုနု စိတ်လိုက်မာန်ပါ မလုပ်ချင်ပါနဲ့၊ ဘာပဲဖြစ်ဖြစ် ဒီအိမ်မှာ မမကေသီဟာ လူကြီးတယောက် ဖြစ်နေသေးတယ် ဆိုတာကိုတော့ နုနု သတိချပ်သင့်တယ်။ နားလည်ရဲ့လား နုနု။ ခုအခါမှာ နုနုဟာ မမကေသီကို အမြဲရန်လိုပြီး ဆန့်ကျင်ဘက် ပြုနေတယ်ဆိုတာကို မမကေသီ သိတယ်။ ဒါကြောင့် အခု ကိစ္စမှာ မမကေသီဟာ မမကေသီရဲ့ သဘောအတိုင်း ဘာထင်မြင်ချက်မှ မပေးချင် ဘူး။ သို့ပေမဲ့ ထွန်းတင် မှာသွားတဲ့စကားကိုတော့ နုနု မေ့မပစ်သင့်ဘူး” </p>
	<p class="block_14">ဒေါ်နုနုခင်၏ခြေလှမ်းများ တုန့်ခနဲ ရပ်သွားသည်။ မျက်နှာပြင်သည် ဒေါသရောင်ဖြင့် နီရဲလာ၏။ ခန္ဓာကိုယ်သည်လည်း တဆတ်ဆတ် တုန်ယင်လာ၏။ နဂိုကပင် ကျန်းမာခြင်း မရှိသော အင်အားချည့်နဲ့သော ခန္ဓာကိုယ်သည် ဒယိမ်းဒယိုင် ဖြစ်လာသည်ဟု ထင်ရ၏။ </p>
	<p class="block_14">ဦးထွန်းတင် မှာထားရစ်သော စကားကိုလည်း ကြားယောင်လာသည်။ တကယ်တမ်း ကျတော့ ဒေါ်နုနုခင်သည် သည်စကားကို မကြားချင်ခဲ့ပေ။ မည်သို့ဖြစ်စေ ဦးထွန်းတင်သည် ကိုကိုထွန်းနှင့် ပတ်သက်၍ အခဲမကျေနိုင်ခဲ့သည်ကား အမှန်ပင်။ တခါတခါ ကိုကိုထွန်းအတွက် ဦးထွန်းတင် စိတ်ထိခိုက်သည်။ ယူကျုံးမရဖြစ်သည်မှာ မှန်၏။ သို့သော် ထိုယူကျုံးမရခြင်း၊ စိတ်ထိခိုက်ခြင်းကို ဒေါသက လွှမ်းမိုးလွယ်သည်။ </p>
	<p class="block_14">သည်သားနှင့် ပတ်သက်၍ ဦးထွန်းတင် မျှော်လင့်အားထားခဲ့သည်များ ရှိသည်မှာ မှန်၏။ အထူးသဖြင့် အေးငြိမ်းနှင့် ပတ်သက်သည် ဖြစ်သောကြောင့် သည်သားအပေါ်မှာ အတွယ်တာ ပိုကဲရသည်လား ဟူ၍ပင် တခါတခါ အထင်ရောက်သေး၏။ သို့ပါလျက် ဤသားသည် တနေ့တွင် မိဘ၏ရန်သူ ဖြစ်လာမည်ကိုကား ဦးထွန်းတင် မစိုးရိမ်ဘဲ နေ၍မဖြစ်ဟု နားလည်လာရ၏။ တကယ်တမ်း သည်သားကို စွန့်ပစ်မည်ဟု သူ့စိတ်မှာ အပြီးအပိုင် ဆုံးဖြတ်ချက်မျိုး မရှိစေကာမူ မမကေသီပြောသလိုပင် သည်ကလေး နောင်ကြဉ်အောင် ဆုံးမသင့်သည်ဟု ဦးထွန်းတင် ယူဆ၏။ ထိုကြောင့်ပင် </p>
	<p class="block_14">“ဟိုအကောင်ကို ဒီအိမ်က ဘယ်သူမှ လိုက်ပြီး ခေါ်စရာမလိုဘူး။ သတင်းစာတွေ ဘာတွေက ကြေညာပြီး ခေါ်စရာလည်း မလိုဘူး။ အခုတကြိမ်မှာ သူ့ကို လိုက်လျောလိုက်မယ်ဆိုရင် နောင်မှာ ပိုပြီးရောင့်တက်လာလိမ့်မယ်။ ကိုကိုပြောတာကို နားလည်ရဲ့လား နု။ အေး သူ့ဘာသာ အသိတရား ရလို့ ပြန်လာတာမျိုးဆိုရင်တော့ သူ့အမှားကို သူဝန်ချပစေ။ သူ့အမှားကိုသူ ဝန်ချတောင်းပန်မှ လက်ခံထား။ ဒီနည်းမှအပ တခြားဘယ်နည်းနဲ့မှ ဒီကောင် အိမ်ကို ပြန်မလာပါစေနဲ့။ ကိုကို ပြန်လာမှ တမျိုးတဖုံ စီစဉ်မယ်” </p>
	<p class="block_14">ဟူသောအမိန့်ကို ချမှတ်ခဲ့သည်။ </p>
	<p class="block_14">သည်စကားကို ဒေါ်နုနုခင် မလိုလား။ သည်စကားမှာ ဒေါ်ကေသီ၏ ပယောဂ ပါသည်ကို ဒေါ်နုနုခင်သည် မဆွကပင် သိသည်။ </p>
	<p class="block_14">တခုဆိုစရာရှိသည်။ ကိုကိုထွန်းသည် သားအရင်းအချာ မဟုတ်ခြင်း။ သည်အဖြစ်ကို တွေးမိသောအခါ ဒေါ်နုနုခင် ပို၍ စိတ်မကောင်း။ </p>
	<p class="block_14">ကိုကိုထွန်းမှာ အပြစ်ရှိသည်ကို ဒေါ်နုနုခင် မငြင်းလိုပေ။ သို့ပေမဲ့ သည်မျှသောအပြစ်ကို အပြစ်ကြီးတခုဟု ဒေါ်နုနုခင် မယူမှတ်လို။ အများအားဖြင့် လိမ္မာသိနားလည်သော ဤသားငယ်အတွက် အပြစ်ဒဏ်သည် ဤမျှဖြင့် လုံလောက်ပြီဟု ဒေါ်နုနုခင် ယူဆသည်။ အထူးသဖြင့် သားအရင်းအချာ မဟုတ်သော ဤကလေးအတွက် ဒေါ်နုနုခင် ပို၍ စိတ်မကောင်း။ </p>
	<p class="block_14">ယခုအခါ ကိုကိုထွန်းအသက် ၁၉ နှစ်အတွင်း ရောက်နေပြီ ဖြစ်သော်လည်း ဒေါ်နုနုခင်၏ စိတ်က သားငယ်၊ ကလေးငယ်ဟု မှတ်ယူဆဲဖြစ်သည်။ သည်သားကို အပြစ်ဆိုလျှင် မွေးစားသားမို့ အပြစ်ဆိုခံရသည်ဟု ဒေါ်နုနုခင် ထင်မှတ်သည်။ ထို့ကြောင့် သူကိုယ်တိုင် ကိုကိုထွန်းကို အပြစ်မဆိုရက်။ သူ့စိတ်မှာက မွေးစားသား ဟူသောအသိမျိုး ဘယ်လိုနည်းနဲ့မျှ မဝင်စေချင်။ ၁၉ နှစ် ကာလနီးပါး မွေးမြူလာခဲ့သော ကလေးအပေါ်၌ ဒေါ်နုနုခင်သည် စိမ်းကားရက်စက်သော သဘောထား မပြရက်။ သည်ကလေးနှင့် ပတ်သက်သော သံယောဇဉ်ကိုလည်း သူသည် ဦးထွန်းတင်ထက် ပို၍နားလည်သည်ထင်၏။ ဦးထွန်းတင်မှာ ယောက်ျားသားလည်းဖြစ်၊ ကလေးမှာလည်း မွေးစားသားဖြစ်၊ ပြီး မမကေသီ၏ သြဇာခံလည်း ဖြစ်သောကြောင့်သာ သည်စကားကိုဆိုသည်ဟု ဒေါ်နုနုခင် မှတ်ယူ၏။ ထိုကြောင့် ဘာပဲဖြစ်ဖြစ် ထိုစကားကို ဒေါ်နုနုခင် အမှတ်မထားချင်။ </p>
	<p class="block_14">သို့ပါလျက် ယခု ဒေါ်ကေသီ ကြားဝင်လာပြီဆိုသောအခါ </p>
	<p class="block_14">“ဒါ မဆိုင်ပါဘူး၊ ဒီကလေးနဲ့ ပတ်သက်ရင် အားလုံးက ချိုးနှိမ်ချင်ကြတယ်ဆိုတာ နု အကုန်သိတယ်။ နောက်ပြီး ကိုကို ဒီစကားမျိုး ဘာကြောင့် ပြောရတယ် ဆိုတာကိုလည်း နုသိတယ်။ ဒီမှာ မမကေသီ၊ မမကေသီဟာ ဒီအိမ်မယ် လူကြီးတယောက်ဆိုတာ နု မငြင်းဘူး။ ဒါပေမဲ့ လူကြီးဟာ လူကြီးစိတ် မွေးတယ်ဆိုရင် ဘာမှပြဿနာ ပေါ်စရာမရှိဘူး။ ခုတော့ လင်မယား ကိစ္စမှာရော သားသမီးကိစ္စမှာပါ လိုက်ပြီး စွက်ဖက်နေတာကိုတော့ နုမကြိုက်ဘူး။ ကုန်ကုန်ပြောရင် အခုကိစ္စဟာ နုကိစ္စပဲ။ နုသားကို နုဘာသာ သွားခေါ်တဲ့ကိစ္စမှာ မမကေသီ ဘာမှဝင်ပြီး ဟန့်တားစရာ မလိုဘူး” </p>
	<p class="block_14">သည်စကားကို တစဉ်တိုက်ကြီး ပြောချဖြစ်သည်။ </p>
	<p class="block_14">“အောင်မယ် ညည်းဟာက ဒါ ကျုပ်ကို ရန်တွေ့နေတာပေါ့လေ။ ဒီမှာ နုနု၊ ညည်း အလကားနေရင်း ကျုပ်ကို ဘာမှရန်လိုစရာမလိုဘူး။ ကျုပ်မှာ တာဝန်ရှိတဲ့အတိုင်း ပြောနေတာ ဒါကို ညည်း နားလည်ရဲ့လား။ ညည်းအနေနဲ့ ကိုယ့်လင်စကားကို ပယ်ဝံ့တဲ့ မိန်းမစားမျိုး ဖြစ်ပေမဲ့ ကျုပ်အနေနဲ့က ကျုပ်မောင်စိတ်ချမ်းသာမှုကို အဓိက ထားရမှာပဲ။ အမလေးတော် မိန်းမကိုက တနေ့တခြား ကြောက်စရာ ကောင်းနေပါပေါ့ကလား” </p>
	<p class="block_14">သည်မှာ ရန်ပွဲဆက်ပြန်သည်။ </p>
	<p class="block_14">ဒေါ်နုနုခင်သည် အိမ်မှ ချက်ချင်းထွက်သည်။ ဒရိုင်ဘာကိုခေါ်ပြီး ကားကို အသင့် လုပ်ခိုင်းသည်။ ဒေါ်ကေသီက ဒရိုင်ဘာကို တားသည်။ </p>
	<p class="block_14">သည်အခါ သမီးယောက်မ ရန်ပွဲသည် ပို၍ကြီးလာသည်။ </p>
	<p class="block_14">ပြဿနာတို့သည်လည်း ပို၍ ရှုပ်ထွေးလာသည်။ </p>
	<p class="block_14">မိုးချုပ်၍ အမှောင်သာ လွှမ်းလာသည်။ ပြဿနာများသည် တခုမျှ မပြေလည်။ </p>
	<p class="block_14">နုနုနှင့် မမကေသီအစား ညည်းတွေ ကျုပ်တွေဖြစ်လာသည်။ </p>
	<p class="block_14">စကားသံတွေ ပိုပြီးကျယ်လာသည်။ ကြမ်းတမ်းလာသည်။ </p>
	<p class="block_14">ခက်ထန်လာသည်။ တဖြည်းဖြည်းနှင့် ရုန့်ရင်းလာသည်။ </p>
	<p class="block_14">အဆုံးမှာ ဒေါ်နုနုခင်ပဲ ငိုရသည်။ စိတ်ထဲကတော့ ယခုချက်ချင်း သည်အိမ် ပြောင်းခွာမှ ဖြစ်မည်ဟု ဒေါ်နုနုခင် ဆုံးဖြတ်သည်။ </p>
	<p class="block_14">ထိုနေရာ၌ နားမလည်နိုင်သော အကြောင်းအရာများသည်လည်း ပိုမို ရှုပ်ထွေးလာခဲ့လေ သတည်း။ </p>
	<p class="block_6" id="calibre_link-101">◾</p>
</div>

<div class="calibre" id="calibre_link-28">
<h1 class="block_12" id="calibre_link-102">| ၂၄ |</h1>
	<p class="block_13">&nbsp;</p>
	<p class="block_14">ဒေါ်နုနုခင်သည် အမြဲတမ်း အလျှော့ပေးနေရသည်ဟု ထင်သည်။ သူ့ကိုယ်သူ ပျော့ညံ့သည် ဟူ၍ကား မတွေးချင်တော့။ နေရာတကာမှာ ငုံ့ခံတတ်လွန်းသောကြောင့် သူ့ကို လွှမ်းမိုးလွန်းသည်၊ အနိုင်ကျင့်သည်ဟုလည်း တွေးသည်။ သင်းအရိပ်မှာ ခိုဝင်ရသည်ကြောင့် ယခုလို အလျှော့ပေး အညံ့ခံရသည်ဟုလည်း စိတ်အထင် ရောက်သည်။ သို့ပေမဲ့ သူဒေါ်ကေသီကို အညံ့မခံချင်။ အနည်းဆုံး သူ့ရင်ထဲ ရှိသမျှတော့ ဖွင့်အန်ချလိုက်ရမှ သူ ကျေနပ်သည်။ နောက်ဆုံးကျ သူပဲ ငိုရသည်။ မိနစ် ၁၅ မိနစ်လောက် ပါးစပ်က တဖွဖွ ပြောရင်းငိုမည်။ ပြီးလျှင် ကိုကို မြန်မြန် ပြန်လာပါစေတော့ဟု စိတ်ထဲက ဆန္ဒပြုမည်။ ဒါပဲ တတ်နိုင်သည်။ </p>
	<p class="block_14">ယခုလည်း ပေါက်စမတို့၊ ဒေါ်လှမင်းတို့ကိစ္စမှာ ပြီးစီးသွားသည်ဖြစ်၍ ကိုကိုထွန်း ကိစ္စမှာတော့ သူ အလျှော့ပေးရသည်ဟု ဒေါ်နုနုခင် မှတ်ယူ၏။ </p>
	<p class="block_14">ပေါက်စမတို့ကိစ္စမှာတော့ ဒေါ်လှမင်းကိုယ်တိုင် မျက်ရည်လည်ရွဲနှင့် တောင်းပန်သည်။ နောင်တကြိမ် ကိုစံမြင့် ရောက်လာပါက ဒေါ်လှမင်းကိုယ်တိုင်က သခင်မကြီး ဒေါ်ကေသီအား ကြိုတင် ပြောပြပါမည်ဟုလည်း ဆိုသည်။ နောင် ဘယ်အခါမျှ ထိုလင်သားကို ဆက်ဆံခြင်း မပြုတော့ပါဟုလည်း ကတိပေးသည်။ ယခုအကြိမ်ကို နောက်ဆုံးခွင့်လွှတ်ခြင်း သဘောထားပါ ဟုလည်း ဆိုသည်။ ထို့ကြောင့် ဒေါ်ကေသီ အလျှော့ပေးသည်။ </p>
	<p class="block_14">ကိုကိုထွန်းကိစ္စမှာတော့ ဒေါ်ကေသီသည် လုံးဝ အလျှော့မပေး။ သည်နေရာမှာ မောင်ငယ်၏ မှာထားရင်းစကားကို သူ လက်ဆုပ်လက်ကိုင် ပြုသည်။ စိတ်ထဲကတော့ ဒေါ်နုနုခင်နှင့်ပတ်သက်၍ သူနားမလည်။ သည်ကလေးအပေါ်မှာ အမိရင်း မဟုတ်ပါဘဲလျက် အတွယ်တာ ကြီးရပါမည်လားဟု စိတ်ထဲက အပြစ်ဆိုသည်။ အဖြစ်မှန်ကို သင်း မသိ၍သာ သိများသိရလျှင် အခက်ဟုလည်း တွေးသည်။</p>
	<p class="block_14">တခါတခါတော့လည်း သူကိုယ်တိုင် ကိုကိုထွန်းအတွက် စိတ်မကောင်း။ ကိုကိုထွန်းနှင့် ပတ်သက်၍ အတွေးရောက်ပြန်သည်ဆိုသောအခါ ထိုသူငယ်ကို စိတ်မျက်သည်။ သည်အခြေအနေ၊ သည်အသက်အရွယ် ရောက်မှတော့လည်း ထိုသူငယ်သည် သူ့ထိုက်နှင့်သူ့ကံ ရှိသင့်ပြီဟုလည်း စိတ်နှလုံးကို တုံးတုံးချသည်။ </p>
	<p class="block_14">မည်သို့ဖြစ်စေ ဒေါ်နုနုခင်သည် ကိုကိုထွန်းရှိရာသို့ ရောက်အောင်သွားသည်။ မှောင်မည်းသော၊ စုတ်ချာသော တဲပုတ်အတွင်း၌ သားကို တွေ့ရသောအခါ ဒေါ်နုနုခင်စိတ်မှာ ထိခိုက်ရသည်။ ငယ်ငယ်လည်း စိတ်မကောင်း။ </p>
	<p class="block_14">“ဘာပဲဖြစ်ဖြစ် သား ပြန်လိုက်ခဲ့ပါကွယ်” </p>
	<p class="block_14">ဟု ဆိုဖြစ်သေးသည်။ </p>
	<p class="block_14">“မလိုက်ချင်ဘူး မေမေ၊ ကိုထွန်းနဲ့ ပတ်သက်ပြီး မေမေတို့၊ ဖေဖေတို့မှာ နောက်ထပ် စိတ်မကောင်းစရာတွေကို မတွေ့စေချင်ဘူး” </p>
	<p class="block_14">သည်စကားကို ကြားသောအခါ ဒေါ်နုနုခင် တုန်လှုပ်သည်။ </p>
	<p class="block_14">“ဘာဖြစ်လို့ တွေ့ရမှာလဲ သားရယ်၊ ဘာပဲဖြစ်ဖြစ် သားလုပ်ခဲ့တာတွေကို သားမှားပါတယ်လို့ ဝန်ခံလိုက်ရင် ဖေဖေကလည်း သားကို ခွင့်လွှတ်မှာပါ” </p>
	<p class="block_14">ကိုကိုထွန်း တွေငေးရသည်။ အမေ့မျက်နှာကို စူးစိုက်ကြည့်သည်။ အမေ့မျက်နှာက ဖြူဖပ်ဖြူရော်နိုင်သည်။ အမေ့ခန္ဓာကိုယ်က မသိမသာ ကျုံလှီစပြုလာသည်။ အမေ့စကားကို ပြန်ပြောချင်လှသည်က ရင်ထဲမှာ တနုံ့နုံ့နေ၏။ ပြောသင့် မပြောသင့် နှုတ်ထွက်မရဲ။ </p>
	<p class="block_14">“ဟုတ်သားပဲ ကိုကို။ ကိုကိုဘာဖြစ်လို့ ဒီမှာနေမလဲ၊ အိမ်ကို ပြန်လာပေါ့” </p>
	<p class="block_14">ငယ်ငယ် စကားဆိုလာသောအခါ ကိုကိုထွန်း မျက်စိအာရုံသည် ငယ်ငယ်ဆီသို့ ရောက်ရပြန်သည်။ </p>
	<p class="block_14">ကိုကိုထွန်း ဘာပြောရမည်ဟု စကားစရှာမတွေ့။ ပြောချင်သောစကားတွေ ရင်နှင့်အပြည့် ရှိသည်ကို သိ၏။ မေမေတို့ကို လိုက်ပို့သော နွယ့်ကိုလည်း မကြည့်ရဲ။ </p>
	<p class="block_14">“ကိုထွန်း အမှားကို ဝန်မခံနိုင်ဘူးလား သားရယ်” </p>
	<p class="block_14">မေမေစကားကို ထပ်၍ကြားရသည်။ </p>
	<p class="block_14">“သား ဘာမှားသလဲ မေမေ၊ ကိုထွန်း တခုတော့ ပြောနိုင်ပါတယ်။ ကနေ့အထိ ကိုထွန်းဟာ အမှန်ကို လုပ်နေတယ်၊ မလုပ်ဘူး ဆိုတာကိုတော့ အတိအကျ မပြောနိုင်ဘူး၊ ကိုထွန်း ကိုယ်ကိုယ်လည်း ဝေခွဲမရဘူး၊ ဒါပေမဲ့ ကိုထွန်း အမှားကို မလုပ်ဖြစ်သေးတာတော့ အမှန်ပဲ၊ ဒီတော့ ကိုထွန်း မှားပါပြီ ဝန်ခံဖို့ဆိုတာ မလွယ်ဘူး” </p>
	<p class="block_14">“ဒါပေမဲ့ မှားတယ်လို့ ဝန်ခံရတာ ဘာများ ခက်သလဲ ကိုထွန်းရာ” </p>
	<p class="block_14">ကြားဝင်ပြောလာသော သန္တာနွယ့်စကားကို ကြားရသောအခါ ကိုကိုထွန်း တုန်လှုပ်သည်။ စိတ်မှာလည်း ခဏချင်း မျက်သည်။ အလိုလိုပဲ နွယ့်ကို ဒေါသဖြစ်ချင်နေသလား မဆိုနိုင်။ </p>
	<p class="block_14">“အမှားကို ဝန်ခံတယ်ဆိုတာ မြင့်မြတ်တဲ့အလုပ်လို့ ပြောကြတယ်။ ဒါဟာ တစိတ်တဒေသပဲ မှန်တယ် နွယ်။ ဘာဖြစ်လို့လဲဆိုတော့ အမှားကို ဝန်ခံလွယ်တဲ့ လူတယောက်ဟာ နောက်ထပ် အမှားကို ကျူးလွန်လွယ်တဲ့ လူတယောက် ဖြစ်မလာနိုင်ဘူးလား။ ဒီကိစ္စမှာ ကိုယ်မမှားဘူး မှားတယ် ဆိုတာ နွယ်အသိဆုံးပဲ။ မမှားတဲ့ ကိစ္စကို ဘယ်လိုလုပ်ပြီး မှားပါတယ်လို့ ဝန်ခံရမှာလဲ” </p>
	<p class="block_14">ကိုကိုထွန်း၏ စကားလုံးများသည် ယခုတော့ သွက်လက်နေပြန်၏။ သည်သဘောကို နွယ့်စိတ်က သိသလိုပင်။ </p>
	<p class="block_14">ငယ်ငယ်နှင့် မေမေသည် သားဖြစ်သူ၏ အမျက်ပါသောစကားကို ကြားရသောအခါ သန္တာနွယ်အတွက် အားနာမိပြန်သည်။ </p>
	<p class="block_14">“မဟုတ်သေးဘူး သားရယ်၊ သားစိတ်ထားဟာ အခုလို ကြမ်းတမ်းလာလိမ့်မယ်လို့ မေမေ စိတ်ကူးမကြည့်ခဲ့မိဘူး” </p>
	<p class="block_14">မေမေ့အသံသည် ကြေကွဲဝမ်းနည်းနေသောသဘောကို ဆောင်သည်။ ထိုစကားကို ကြားရသောအခါ ကိုကိုထွန်း အရှက်ရသည်။ ခေါင်းကိုငုံ့ထားလိုက်သည်။ မေမေ့မှာက ပြောစရာ စကား မကုန်သေး။ </p>
	<p class="block_14">“ကိုထွန်းဟာ နူးညံ့ပျော့ပျောင်း လိမ္မာယဉ်ကျေးတဲ့ သားတယောက်လို့ မေမေတို့အားလုံးက မှတ်ယူထားတယ်၊ အထူးသဖြင့် ကိုထွန်းဟာ ဖေဖေတို့ မေမေတို့ရဲ့ အဆုံးအမကို လိုက်နာလွယ်တဲ့ သားတယောက်လို့လည်း မေမေ ယူဆတယ်၊ ဒီလို သားခေါင်းမာတဲ့အဖြစ်ကို မေမေဟာ ပထမဆုံး တွေ့ရခြင်းပဲ သား” </p>
	<p class="block_14">ကိုကိုထွန်း စကားပြန်မပေး။ </p>
	<p class="block_14">မေမေသည် သူရင်ထဲ ရှိသမျှတွေကို သွန်ချပြီး ပြောသည်။ သည်စကားတွေကို ကြားရသောအခါ ကိုကိုထွန်း စိတ်ထိခိုက်သည်။ သို့ပေမဲ့ သူ့စိတ်က အင်းလျားလမ်းအိမ်သို့ မပြန်ချင်။ နောက်ဆုံးမှာ မေမေ လက်မှိုင်ချရသည်။ </p>
	<p class="block_14">“သား အိမ်ကို ပြန်မလိုက်ချင်သေးရင် နေပါ၊ ဒါပေမဲ့ မေမေ့အလုပ်တိုက်ကိုတော့ သားလာပါ၊ နောက်ပြီး သား ကျောင်းပြန်တက်ပါ” </p>
	<p class="block_14">ဟူသောစကားကို ပြောသည်။ ပြီး သားလက်သို့ ငွေ ၃ဝဝ ပေးသည်။ </p>
	<p class="block_14">“သားမှာလိုရင် မေမေ့ဆီကို အချိန်မရွေး လာယူပါ၊ သားစိတ်ပြေလောက်တဲ့အချိန်မှာ ပြန်လာပါ” </p>
	<p class="block_14">ဟူသော စကားကိုလည်း ဆိုသည်။ </p>
	<p class="block_14">ငယ်ငယ့်မျက်လုံးအိမ်မှာ မျက်ရည်စို့ပြီ မြင်ရသောအခါ ကိုကိုထွန်း ရင်ထဲက မချိ။ </p>
	<p class="block_14">မေမေတို့ ထွက်သွားကြသောအခါ သူသည် မေမေပြောသည့်အတိုင်း ရိုင်းပျသည်လား။ ခင်တွယ်စိတ် ကင်းပသည်လား တွေးပြန်သည်။ ပြီး မေမေရော၊ ငယ်ငယ်သည် အဘယ်ကြောင့် သည်အသိုက်ဝန်းမှာ လူဖြစ်လာရသနည်းဟု တွေးသည်။ ဘာမျှ ရေရာပြတ်သားခြင်းကား မရှိပေ။ </p>
	<p class="block_14">သူ့ကိုယ်သူကိုကား အမြဲတမ်း ပြတ်သားသည်။ ဘယ်အရာကိုမဆို အမှား အမှန် ခွဲခြားမြင်စွမ်းသည်လို့လည်း ထင်သည်။ ရင်ထဲမှာရှိသော စကားလုံးဟူသမျှကို ပြောထွက်နိုင်စွမ်း ရှိသည်ဟုလည်း စွဲမှတ်သည်။ သို့ပေမဲ့ သူ့မျက်စိရှေ့မှ မြင်ကွင်းသည် မှုန်ဝါး၏။ ဒါကို မျက်လုံးအားနည်း၍ ဖြစ်မည်အထင်ဖြင့် မျက်လုံးစုံကို ပွတ်သပ်ပြီးကြည့်သည်။ မြင်ကွင်းသည် မှုန်ဝါးမြဲ မှုန်ဝါးသည်။ ဘာကိုမျှ ပြတ်ပြတ်သားသား မမြင်ရ။ </p>
	<p class="block_14">ဆောင်းဦးပေါက်မှာ ကျောင်းတွေအားလုံး ပြန်ဖွင့်သည်။ ကျောင်းဘက်သို့ တခေါက် နှစ်ခေါက် သွားသေးသည်။ စာသင်ခန်းသို့ ဝင်ရမည် ဆိုသောအခါ ခြေလှမ်းက မမှတ်မိသယောင် ရှိသည်။ သည်အခါ ကိုအောင်သူ့ဆီ ပြန်သည်။ </p>
	<p class="block_14">ကိုအောင်သူက အပြစ်တင်စကား ပြောသည်။ တွေဝေခြင်း၊ ယိမ်းယိုင်ခြင်းသည် ပညာတတ်၊ လူလတ်တန်းစားဉာဉ်ဟု ကိုအောင်သူက ဆို၏။ သည်စကားကို ကိုကိုထွန်း သဘောတူသည်။ သူကိုယ်တိုင် တက္ကသိုလ်ကျောင်းသား ပညာတတ်လည်းဖြစ်၊ အတွင်းဝန်၏ သားတယောက်လည်း ဖြစ်သောကြောင့် ယခုလိုပဲ တွေဝေရမည်ဟု အထင်ရောက်သည်။ တခါတခါမှာ သည်လိုတွေဝေရ သည်ကိုပင် အရသာထူးဟု ယူဆသည်။ ကြာတော့ သည်သူငယ်နှင့်ပတ်သက်၍ ကိုအောင်သူပင်လျှင် စိတ်ပျက်လာသည်။ </p>
	<p class="block_14">“ဒီမှာ ကိုထွန်း။ မင်းကိုယ်မင်း ဘယ်လောက်အထိ စိတ်ပျက်နေတယ်၊ စိတ်မပျက်ဘူးဆိုတာ ကိုယ်မသိဘူး။ ဒါပေမဲ့ ကိုယ်တော့ တော်တော်စိတ်ပျက်လာပြီ။ ဒီစကားဟာ မင်းလာနေတဲ့ အိမ်ရှင်တယောက်က ပြောတဲ့စကားလို့ မင်းမမှတ်နဲ့၊ မင်းရဲ့အစ်ကိုရင်းတယောက်က စေတနာနဲ့ ပြောတာလို့ မှတ်ပါ။ လူတယောက်မှာ နားမထိုင်းသေးဘူး၊ မျက်စိမကွယ်သေးဘူး၊ တွေ့ထိခံစားနိုင်တဲ့ အာရုံကြောတွေ တုံ့ဆိုင်းမသွားသေးဘူး။ စဉ်းစားဆင်ခြင် သိမြင်နိုင်တဲ့ ဦးနှောက်တွေ ခြောက်ခန်းမသွားသေးဘူးဆိုသမျှ ကာလပတ်လုံး ဒီလူဟာ ဒီလောကကြီးကိုရော ကိုယ့်ကိုယ်ကိုယ်ပါ မသိကျိုးကျွန်၊ မပြင်စကျွန် ပြုလို့မရဘူး။ သိနေ၊ မြင်နေရတဲ့ လောကကြီး။ အေး ဒီစကားက ကျယ်ပြန့်တယ်ထင်ရင် ကိုယ် ပြင်ပြီးပြောမယ်။ မင်းပတ်ဝန်းကျင်ထဲမှာ မင်းနေနေရသမျှ မင်းပတ်ဝန်းကျင်ကို မင်းမြင်ရ၊ ကြားရ၊ သိရ၊ ထိတွေ့ ခံစားရမှာပဲ။ ဒီလိုမြင်ရ၊ ကြားရ၊ သိရ၊ ထိတွေ့ ခံစားတာနဲ့အမျှ ဒီပတ်ဝန်းကျင်ကြီးကို မင်းစဉ်းစားရမယ်။ ဆင်ခြင်ရမယ်။ </p>
	<p class="block_14">ဒီမှာ ကိုထွန်း။ လူဆိုတာ ပတ်ဝန်းကျင် အခြေအနေနဲ့ ကင်းကွာလို့ မရဘူး။ လူဟာ ပတ်ဝန်းကျင်နဲ့ အမြဲတမ်း ဆက်စပ်နေတယ်။ အပြန်အလှန် ကြောင်းကျိုးဆက်သွယ်နေတယ်။ လူဟာ ကိုယ့်ဘဝကိုယ် အမှန်အကန် မြင်နိုင်မှ ပတ်ဝန်းကျင်ကို မှန်မှန်ကန်ကန် မြင်နိုင်မယ်။ ပတ်ဝန်းကျင်ကို မှန်မှန်ကန်ကန် မြင်နိုင်မှ ကိုယ့်ဘဝကိုလည်း မှန်မှန်ကန်ကန် မြင်နိုင်တယ် ကိုထွန်း။ ဒီတော့ မင်းဟာ ဘာဖြစ်လို့ အားလုံးကို မသိစကျွန် လုပ်ချင်နေရတာလဲ။ မင်းဟာ အတွင်းဝန်တယောက်ရဲ့သားဆိုတဲ့အသိက လွှမ်းမိုးနေတယ်ဆိုရင် မင်းအဖေ၊ မင်းအမေ၊ မင်းအဒေါ်နဲ့  မင်းဆွေမျိုးသားချင်းအသိုင်းအဝိုင်းကို နားလည်အောင် ကြိုးစားပါ။ သူတို့လုပ်တာတွေ အမှန်တရားတွေပဲလို့ မင်းမှတ်ယူလာနိုင်အောင် လုပ်ပါ။ ဒါမှမဟုတ်ဘဲ မင်း ပြည်သူတွေထဲက ပြည်သူတယောက်အဖြစ်ဆိုရင် ယနေ့ ပြည်သူတွေရဲ့ဘဝကို မင်းဝင်ပြီးကြည့်ပါ။ ယနေ့ ပြည်သူတွေဟာ ဘယ်အခြေအနေမှာ ရှိသလဲဆိုတာ မင်းအရင်တုန်းကလိုမှ သိချင်၊ ကြားချင်သေးရဲ့လား ကိုထွန်း” </p>
	<p class="block_14">“တရုတ်ဖြူ ကျူးကျော်မှုကြောင့် တိုက်ပွဲဝင်နေရတဲ့ ပုဂ္ဂိုလ်တွေကို မင်း မေ့လျော့ထား သလား၊ ဓနရှင် ဒီမိုကရေစီအောက်မှာ အရင်းရှင် အင်အားစု ကြီးမားလာတာနဲ့အမျှ လယ်သမား အလုပ်သမားတွေရဲ့ဘဝ တစတစ နစ်မွန်းနေတာကို မင်းမမြင် မကြားတော့ဘူးလား၊ တဖက်က ပြည်ပရန် ခြိမ်းခြောက်မှု၊ နိုင်ငံရေးအရ နိုင်ငံခြားစွက်ဖက်မှု သွင်ပြင်လက္ခဏာတွေကြားမှာ အမျိုးသားစည်းလုံးညီညွတ်ရေး ပြိုကွဲပျက်ပြားနေတာမျိုးကို မင်း ရှုဆိတ်သလား၊ ပြောစမ်း ကိုထွန်း” </p>
	<p class="block_14">သည်မျှအထိ ကိုအောင်သူ ဖိစီးပြောလာပြီ ဆိုသောအခါ ရှက်သည်။ မျက်သည်။ မခံချင်သည်။ ပြောလိုက်ချင်သည်။ ပြောဖြစ်လေသည်။ </p>
	<p class="block_14">“ဟုတ်တယ်။ ကိုအောင်သူပြောတာကို ကျွန်တော် လက်ခံတယ်။ ဒါပေမဲ့ ကနေ့ ကျွန်တော်ဟာ ဘာကိုနားလည်ရမှာလဲ ကိုအောင်သူ။ ကျွန်တော်လည်း ကိုအောင်သူ ပြောသလို ပြတ်ပြတ်သားသား ပြောကြေးဆိုရင် ပြောတတ်ပါတယ်။ အရှင်းဆုံးပြောရရင် ကျွန်တော့်ဘဝကို ကျွန်တော် မကျေနပ်တာတော့ အမှန်ပဲ။ ကြည့်ပါ ကိုအောင်သူ။ ကျွန်တော်ဟာ ဘာဖြစ်လို့ အတွင်းဝန်တယောက်ရဲ့သား ဖြစ်လာရသလဲ။ ဘာဖြစ်လို့ သွင်းကုန် လိုင်စင်ရ ကုမ္ပဏီပိုင်ရှင် တယောက်ရဲ့သား ဖြစ်လာရသလဲ။ အမေရိကက ဒီဂရီကို ရအောင်ယူစေချင်တဲ့ အဒေါ်တယောက်ရဲ့ တူ ဖြစ်လာရသလဲ။ ကောင်းပြီ၊ ဒီအသိုက်အဝိုင်းက ကျွန်တော် ရုန်းထွက်ပါပြီတဲ့။ ကျွန်တော် ဘာဆက်လုပ်ရမှာလဲ။ ပြောစမ်းပါ ကိုအောင်သူ။ ဘယ်နိုင်ငံသားမဆို နယ်ချဲ့ကို မုန်းတီးကြတာပဲ၊ ဘယ်နိုင်ငံသားမဆို အမျိုးသားစည်းလုံးညီညွတ်ရေးဆိုတာကို လိုချင်ကြတာပဲ။ တာဝန်သိတဲ့ နိုင်ငံသားတိုင်း၊ လူတိုင်းဟာ အဖိနှိပ်ခံနေရတဲ့ အလုပ်သမားတွေ လယ်သမားတွေဘက်က ရပ်ချင်ကြတာပဲ။ ဒီတော့ ကျွန်တော်ပြောမယ် ကိုအောင်သူ။ ခုနက ကိုအောင်သူ ပြောခဲ့တဲ့ စကားတွေကို ကျွန်တော် တခုစီပြန်ပြောမယ်” </p>
	<p class="block_14">“ကျွန်တော်ဟာ တရုတ်ဖြူ ကျူးကျော်မှုကို တိုက်ခိုက်ချင်တဲ့ စိတ်ဆန္ဒ ပြင်းပြတဲ့ လူတယောက်ပဲ။ ဒါပေမဲ့ ကျွန်တော့်ခန္ဓာကိုယ်အင်အားက သေနတ်တလက်ကိုတောင် နိုင်အောင် မကိုင်နိုင်တဲ့ခန္ဓာကိုယ်မျိုး၊ ကျွန်တော့်မျက်လုံးက ခပ်ဝေးဝေးကရန်သူကို မသဲကွဲတဲ့မျက်လုံးမျိုး။ ထားပါတော့လေ။ ဒါက ကျွန်တော့်ရဲ့ ခန္ဓာကိုယ် ချွတ်ယွင်းချက်။ တဖက်က ကိုအောင်သူပြောသလို အမျိုးသားစည်းလုံး ညီညွတ်ရေးဆိုတဲ့ ကိစ္စမှာရော ကျွန်တော်က ဘယ်သူ့နောက်လိုက် လုပ်ရမှာလဲ။ ဘယ်သူ့လေသံကို လိုက်ရမှာလဲ” </p>
	<p class="block_14">အသံက တုန်လာသည်။ ရင်ထဲကလည်း ပူလာသည်။ လည်ချောင်းမှာလည်း တစ်ဆို့ကွဲအက် လာသည်ဟု ထင်ရ၏။ ကိုအောင်သူသည် အလွန်ဝမ်းနည်း ကြေကွဲနေဟန်ရှိသော ကိုကိုထွန်း၏ ပခုံးကို အညင်အသာ ဖက်လိုက်ပြီး </p>
	<p class="block_14">“သိပ်လည်း စိတ်ထိခိုက်မနေပါနဲ့ ကိုထွန်းရာ။ မတည်ငြိမ်နိုင်သေးတဲ့အချိန်မှာ လူတွေ တွေဝေတတ်ကြတာဟာ ဓမ္မတာပါ” </p>
	<p class="block_14">နှစ်သိမ့်စကားကို ဆိုသည်။ </p>
	<p class="block_14">“ဒါပေမဲ့ ယုံကြည်ချက်နဲ့ စေတနာကို မင်းဖျောက်မပစ်ဖို့ အရေးကြီးပါတယ်။ အခြေအနေ ဆိုတာတွေကို အချိန်ကာလက အဆုံးအဖြတ် ပေးလာမှာပါ။ တကယ်တမ်းဆိုတော့ ကိုထွန်း အသက်ဟာ ငယ်ပါသေးတယ်။ ကိုထွန်း အတွေ့အကြုံကလည်း နုနယ်တယ်။ တခုတော့ရှိတယ် ကိုထွန်း၊ မတည်ငြိမ်တဲ့ အခြေအနေမှာ တွေဝေနေတယ်ဆိုတာ ဓမ္မတာဖြစ်တယ် ဆိုပေမဲ့ သည်တွေဝေမှုမျိုးဟာ ကိုယ်အပါအဝင်ဖြစ်တဲ့ လူအများရဲ့အကျိုးဆန္ဒကိုတော့ မဆန့်ကျင်သင့်ဘူး။ ကိုထွန်း လုပ်နိုင်တာတွေ ရှိပါလိမ့်ဦးမယ်။ ဘာလဲ ကိုထွန်း ကိုထွန်း နိုင်ငံရေးသမား လုပ်မှာလား။ သို့မဟုတ် ကိုထွန်း စစ်သည်တော်တယောက် လုပ်ချင်တာလား။ မရေရာတဲ့ အခြေအနေတွေကြားမှာ ကိုထွန်း မရေမရာ ဖြစ်မသွားသင့်ဘူး။ မှန်ကန်တဲ့ ယုံကြည်ချက် သန့်စင်တဲ့စေတနာကို ပြည်သူတွေအတွက် ထားနိုင်တယ်လို့ ယုံကြည်ရင် ကိုထွန်းဟာ ပြည်သူတွေအတွက် ကိုထွန်း ယုံကြည်ချက်နဲ့ ကိုထွန်းစေတနာကို ဖော်ပြနိုင်ရမယ်။ ဒါဟာ ကိုထွန်းရဲ့ အတတ်နိုင်ဆုံး စွမ်းဆောင်ချက် ဖြစ်လာမှာပဲ။ တွေဝေယိမ်းယိုင်တယ်ဆိုတာ အခါခပ်သိမ်း မှန်ကန်နေတာမျိုး မဟုတ်ဘူး ကိုထွန်း။ အနည်းဆုံး အခြေအနေကိုတော့ မှန်မှန်ကန်ကန် မြင်တတ်လာအောင် ကြိုးစားရမယ်။ ကြားမှာပဲ ကိုထွန်း တတ်နိုင်သမျှ ကြိုးပမ်းအားထုတ်ရမယ်။ အေးလေ။ တနေ့ကျရင် ကိုထွန်းအတွက် အခြေအနေတခုခု ပေးလာပါလိမ့်မယ်။ ဒီအခါမှာ ကိုထွန်း မှန်မှန်ကန်ကန် မြင်တတ်၊ ကျင့်သုံးတတ်ဖို့က အဓိကပါကွာ” </p>
	<p class="block_14">သည်စကားတွေကို ကြားရစဉ်ကအထိ သူ့စိတ်မှာ ဘာမျှ ကြည်လင်ပြတ်သားခြင်း မရှိ။ ကိုအောင်သူသည် ဘာ့ရည်ရွယ်ချက်နှင့် သည်စကားတွေ ပြောဆိုရသနည်း။ သူ သဘောမပေါက်။ ယခု ကိုအောင်သူ အဖမ်းခံရပြီ ဆိုသောအခါ ကိုကိုထွန်းသည် အိပ်ရာမှ လန့်နိုးလာသည်။ တကယ်တမ်းက ကိုအောင်သူ အဘယ့်ကြောင့် အဖမ်းခံရသည်ဟူ၍ သူ နားမလည်နိုင်။ </p>
	<p class="block_14">မှန်သည်။ ကိုအောင်သူသည် ဘယ်နိုင်ငံရေးပါတီတွင်မျှလည်း ပါဝင်ခြင်း မရှိ။ ဘယ်သူပုန်သူကန်နှင့်မျှလည်း ဆက်သွယ်ခြင်း မပြုခဲ့။ သို့သော် သူသည် ပါလီမန်ဒီမိုကရေစီကို အရင်းရှင်ဒီမိုကရေစီဟု ဝေဖန်သည်။ ပြည်တော်သာခေတ်ကို အရင်းရှင်ခေတ်ဟု သူက ပြစ်တင်သည်။ ဝန်ကြီးချုပ်ကအစ ဖ၊ ဆ၊ ပ၊ လ အဖွဲ့ကြီးတခုလုံး၏ အပြစ်အနာအဆာများကို ထောက်ပြသည်။ ထို့ကြောင့် သူအဖမ်းခံရသည်။ </p>
	<p class="block_14">ကိုအောင်သူ အဖမ်းခံရပြီး နောက်တနေ့မှာပင် ဦးကျော်သာဦးအိမ်မှ မော်တော်ကားသည် ပုံနှိပ်တိုက်သို့ ရောက်လာသည်။ ကားမောင်းသူ၏ အဆိုအရ ဦးကျော်သာဦးက အခေါ်ခိုင်းသည်ဟု သိရသောအခါ ကိုကိုထွန်း မငြင်းသာတော့ပေ။ သို့ပေမဲ့ ထိုမော်တော်ကား အင်းလျားလမ်းတွင်းသို့ ရောက်လာသောအခါ ရင်ထဲက တလှပ်လှပ် ခုန်သည်။ မော်တော်ကားသည် ရှေ့ဘက်သို့ ဆက်သွားလျှင် အင်းလျားလမ်းမှ နေအိမ်သို့ ရောက်မည်ကို ကိုကိုထွန်း သိ၏။ သို့သော် ထိုမော်တော်ကားသည် ဦးကျော်သာဦး၏အိမ်ဘက်သို့ ချိုးဝင်သည်။ </p>
	<p class="block_14">သည်အိမ်ခြံဝင်းသို့ ရောက်သောအခါ ရင်ထဲမှာ စိမ့်ခနဲ အေးသည်လို ရှိန်းခနဲ ပူသည်လို ခံစားရသည်။ အိမ်ရှေ့မှ ခရေပင်ကို မြင်ရသောအခါ ကိုကိုထွန်း၏ခန္ဓာကိုယ်သည် ရှေ့သို့ ဆက်၍သွားဖို့ ဝန်လေးသည်။ သို့သော် ချက်ချင်းပင် မော်တော်ကားသည် ဦးကျော်သာဦး၏ အိမ်ရှေ့သို့ ရောက်သည်။ ကားပေါ်ကဆင်းဖို့ ကိုကိုထွန်း ဝန်လေးတုန်းဖြစ်သည်။ </p>
	<p class="block_14">ဦးကျော်သာဦးက အိမ်ရှေ့မှထွက်၍ ကြိုဆိုသည်။ သည်အခါမှာ သူ မနေနိုင်။ အိမ်ဝရောက်သောအခါ ခြေလှမ်းသည် တုံ့ခနဲရပ်ပြန်၏။ ကိုကိုထွန်း အံ့သြသည်။ ပြီး သူ့မျက်လုံးကို သူ သံသယဖြစ်သည်။ </p>
	<p class="block_14">ဧည့်ခန်းတွင် သူဘယ်လိုမျှ မျှော်လင့်မထားသော ကိုအေးလွင်၊ မျက်နှာချင်းဆိုင်မှာ သန္တာနွယ်။ ကိုအေးလွင်နှင့် နွယ်က သူ့ကိုနှုတ်ဆက်သော မျက်လုံးများဖြင့် ခရီးဦးကြိုပြုကြ၏။ ကိုကိုထွန်းစိတ်မှာက ရှက်သည်လား။ မနာလိုသည်လား။ ရင်မဆိုင်လိုသည်လား။ တခုခုကိုမျှ ဝေခွဲမရ။ </p>
	<p class="block_14">“ထိုင်လေ ကိုထွန်း” </p>
	<p class="block_14">ဆိုသော ဦးကျော်သာဦး၏အမိန့်ကိုကား သူ မလွန်ဆန်ရဲ။ </p>
	<p class="block_14">“ကိုထွန်းတယောက်လည်း အခေါ်ခိုင်းမှပဲ ဦးဆီကို ရောက်တော့တယ်နော်။ ဦး ကိုထွန်းကို တွေ့ဖို့ နှစ်ခါ သုံးခါ လာပါသေးတယ်။ နွယ့်ကိုလည်း အကြိမ်ကြိမ် မှာတယ်။ ကဲလေ။ ဒါတွေရှိပါစေတော့။ အေး ဒါပေမဲ့ ဦး ကိုထွန်းကို မေ့ထားတယ်၊ ပစ်ပယ်တယ်လို့တော့ မထင်နဲ့ကွယ့်။ ကိုထွန်း ဘယ်လောက်အထိ လေနိုင်လွင့်နိုင်မလဲ။ ဒီလို လေလွင့်နေရာက ကိုယ့်အတွက် ဘယ်လို အကျိုးအမြတ် ရှာနိုင်မလဲဆိုတာ စောင့်ကြည့်နေတာပဲ။ မောင်အောင်သူနဲ့ တွေ့တိုင်း ကိုထွန်းအကြောင်းကို အမြဲစုံစမ်းနေလျက်ပါ” </p>
	<p class="block_14">ဦးကျော်သာဦး ပြောနေသော စကားများကို ကိုကိုထွန်းသည် သဲကွဲစွာ ကြားရသည်ဟူ၍ မထင်။ သူ့စိတ်သည် အဝေးသို့လွင့်နေ၏။ သို့သော် ဦးကျော်သာဦးကမူ ကိုကိုထွန်းကို ပြောနေရာမှ ကိုကိုထွန်းတယောက်တည်းကိုသာ ရည်ရွယ်ရင်း မရှိလိုသော သဘောဖြင့် </p>
	<p class="block_14">“အမှန်တော့ လူငယ်တွေရဲ့စိတ်ဟာ တခါတခါမှာ အခုလို လေလွင့်နေရတာကိုပဲ အရသာ ထင်တတ်ကြတာကို၊ ဒါဟာ မခိုင်မာ မရင့်ကျက်သေးတဲ့သဘောကို ပြတာပဲ” </p>
	<p class="block_14">ဟုခပ်ညည်းညည်းပြောရာမှ ကိုကိုထွန်းကို စေ့စေ့ကြည့်ရင်း </p>
	<p class="block_14">“ဒါထက် ကိုထွန်းတယောက်လည်း ငါးလလောက် မရေမရော လေလွင့်လိုက်ရပြီဆိုတော့ ကျေနပ်လောက်ရော့ပေါ့။ ဘယ့်နှယ်လဲ ကိုထွန်း။ ဒီလိုလေလွင့်နေခဲ့ရတဲ့ ဘဝကိုတော့ ပြန်ပြီး စဉ်းစားမကြည့်မိသေးဘူးလား။ ဒီလောက်ဆိုရင် တော်ရော့ပေါ့ကွယ်။ ဦးအနေနဲ့ကတော့ ကိုထွန်းကို ဆက်ပြီး ပစ်မထားချင်ဘူး။ အခုလို မောင်အောင်သူ မရှိတဲ့နောက်မှာ ကိုထွန်းတယောက်တည်း ပိုပြီး လေလွင့်သွားမှာစိုးလို့ ဦးခေါ်တာပဲ။ နောက်ပြီး မောင်အောင်သူ့လုပ်ငန်းနဲ့ ပတ်သက်လို့လည်း တိုင်ပင်ဆွေးနွေးကြည့်ရအောင်၊ မောင်အေးလွင်လည်း ရောက်လာခိုက်မို့ အခေါ်ခိုင်းလိုက်တာ ကိုထွန်း” </p>
	<p class="block_14">သည်အချိန်အထိ ကိုကိုထွန်းသည် တွေငေးနေဆဲဖြစ်၏။ သူသည် ဧည့်ခန်းတွင်ရှိသော လူသုံးဦးစလုံးကို မျက်နှာချင်းမဆိုင်ဝံ့အောင် ဖြစ်နေ၏။ ဒါကို သူကိုယ်တိုင် သဘောမပေါက်။ </p>
	<p class="block_14">“ကဲ၊ ကိုထွန်းကို ပထမဆုံး မေးခွန်းမေးရမယ်” </p>
	<p class="block_14">ဆိုလာခါမှပင် ကိုကိုထွန်းသည် ရုတ်တရက် ထိတ်ထိတ်ပျာပျာ ဖြစ်သွား၏။ </p>
	<p class="block_14">ဦးကျော်သာဦးသည် သူ့စကားကို ဆက်သည်။ </p>
	<p class="block_14">“ကိုထွန်း ကျောင်းပြန်မတက်ဘူးလား” </p>
	<p class="block_14">ကိုကိုထွန်း မဖြေ။ </p>
	<p class="block_14">“စာမေးပွဲက နီးလာပြီ ကိုထွန်း၊ ဒီနှစ် ကိုထွန်း ဝိဇ္ဇာတန်း ဖြေရမှာ မဟုတ်လား၊ ဘာတွေယူထားသလဲ” </p>
	<p class="block_14">ကိုကိုထွန်း အဖြေရခက်နေဆဲ။ </p>
	<p class="block_14">“ဘယ်လိုတုံးကွယ့်၊ ကိုထွန်း တေမိဖြစ်နေပြီလား၊ ငါ့လခွေး၊ မင်းဥစ္စာက မဟုတ်သေးပါဘူး ကိုထွန်းရာ၊ ကဲ မေးတာကိုဖြေစမ်း၊ ကိုထွန်း စာမေးပွဲ ဖြေမှာလား၊ မဖြေဘူးလား” </p>
	<p class="block_14">ဦးကျော်သာဦး၏အသံသည် အနည်းငယ် ကျယ်လောင်လာ၏။ </p>
	<p class="block_14">“ကျွန်တော် အဲဒါကို မဆုံးဖြတ်ရသေးဘူး” </p>
	<p class="block_14">“အေး၊ စာမေးပွဲက နှစ်လ လိုတော့တယ်၊ မင်းဘာမှ မဆုံးဖြတ်ရသေးဘူးလား” </p>
	<p class="block_14">“ကျွန်တော် လျှောက်လွှာတော့ တင်ထားပါတယ်” </p>
	<p class="block_14">ယခုတော့လည်း ကိုကိုထွန်းအမူအရာသည် ဆရာရှေ့မှာ ရောက်နေသော တပည့်ငယ် တယောက်၏အသွင်ကို ဆောင်နေ၏။ </p>
	<p class="block_14">“ဒါဖြင့် မင်းဖြေမှာပေါ့” </p>
	<p class="block_14">“ကျွန်တော် စဉ်းစားတုန်းပဲဦး” </p>
	<p class="block_14">“ဘာကိုစဉ်းစားတာလဲ” </p>
	<p class="block_14">ကိုကိုထွန်း စကားမဆက်နိုင် ဖြစ်ပြန်သည်။ သူသည် အပြင်ဘက်သို့ မျှော်ငေးသည်။ သူ့မျက်စိအာရုံတွင်းသို့ ကိုအေးလွင်နှင့် သန္တာနွယ်တို့ ရောက်လာမည် ကိုလည်း စိုးရိမ်၏။ </p>
	<p class="block_14">“ဒီမှာ ကိုထွန်း၊ မောင်အေးလွင်တောင် ကျောင်းအထုတ်ခံရပေမဲ့ စာမေးပွဲ ဖြေခွင့်ရဖို့ လျှောက်လွှာတင်ထားတဲ့ဥစ္စာ၊ ကိုထွန်း ဘာဖြစ်လို့ ခုထက်ထိ တွေဝေနေရတာလဲ” </p>
	<p class="block_14">သည်စကားကို ကြားရတော့ သူ့အသည်းမှာ ဆစ်ခနဲ နာသည်ဟု ကိုကိုထွန်း ထင်လိုက်သည်။ ကိုအေးလွင်နှင့် အနှိုင်းခံရခြင်းကို သူမနှစ်သက်။ </p>
	<p class="block_14">“ကျွန်တော် ပညာရှိ မဖြစ်ချင်တာဘဲ” </p>
	<p class="block_14">“ဟေ ဘာရယ်ကွ၊ ကိုထွန်းက ပညာရှိ မဖြစ်ချင်ဘူး၊ ဟုတ်လား” </p>
	<p class="block_14">ဦးကျော်သာဦးသည် စကားအဆုံးတွင် ခပ်ဟားဟား ရယ်ချလိုက်သည်။ သည်ရယ်သံမှာ သရော်သံဟု ကိုကိုထွန်း ထင်သည်၊ ရှက်သည်။ </p>
	<p class="block_14">“ဟုတ်တယ် ဦး၊ ဖေဖေတို့က ကျွန်တော့်ကို ပညာရှိကြီးတယောက် ဖြစ်စေချင်တယ်၊ ဒေါက်တာဘွဲ့တွေ ဘာတွေရတဲ့အထိပေါ့” </p>
	<p class="block_14">သည်မျှပြောလာသည်ကို ဦးကျော်သာဦး သဘောပေါက် နားလည်သည်။ ထို့ကြောင့် ကိုကိုထွန်း သူ့စကားကို မဆက်မိမှာပင်။ </p>
	<p class="block_14">“ကျကွာ၊ ကိုထွန်းကတော့ ဇော်ပဲဟေ့၊ ဘာလဲ မင်းအဖေကို ဆန့်ကျင်တယ် ဆိုပါတော့၊ ဟုတ်စ” </p>
	<p class="block_14">ကိုကိုထွန်း မဖြေတတ်။ သူ့စိတ်မှာ ရှုပ်ထွေးနေ၏။ </p>
	<p class="block_14">“အလကားပါ၊ သူ စတန့်လုပ်နေတာ” </p>
	<p class="block_14">သန္တာနွယ်က ဝင်ပြောသည်။ </p>
	<p class="block_14">ကိုကိုထွန်းသည် သန္တာနွယ်ကို မကျေနပ်သော မျက်လုံးစုံဖြင့် လျှပ်တပြက် လှည့်ကြည့်သည်။ သင်းနှင့် ဘာမျှမဆိုင်ပါဘဲ ပြောရပါမည်လားဟုလည်း ဒေါသ ဖြစ်သည်။ သည်စကားကို မခံချင်။ </p>
	<p class="block_14">“ဘာမှစတန့်မလုပ်ဘူး၊ ဒါပေမဲ့ တက္ကသိုလ်မှာ နှစ်နှစ်လောက် နေလာရလို့လား မဆိုနိုင်ဘူး၊ တက္ကသိုလ်ကပညာကို အထင်မကြီးတော့တာ အမှန်ပဲ” </p>
	<p class="block_14">မည်သူ့ကိုမျှ အတိအကျ ရည်ရွယ်ခြင်းမရှိသော သဘောထားဖြင့် ဆိုလိုက်၏။ </p>
	<p class="block_14">ယခုအချိန်အထိ ကိုအေးလွင်သည် ဆိတ်ငြိမ်နေတုန်းဖြစ်သည်။ ဦးကျော်သာဦးကမူ ခပ်ပြုံးပြုံး လုပ်ကာ </p>
	<p class="block_14">“ကိုထွန်းတယောက်လည်း ကြီးမလာတဲ့အပြင် ငယ်တောင် သွားပါပေါ့ကလား၊ အင်း ကိုထွန်းကို စတွေ့စတုန်းကတော့ ကလေးအသက်အရွယ်နဲ့ လူကြီးဟန်ပန်ကို တွေ့ရတယ်။ ခုတော့လည်း အသက်က ကြီးလာပြီး အမူအရာ အပြောအဆိုတွေကဖြင့် ကလေးတယောက်လိုပဲ ဟေ့” </p>
	<p class="block_14">သည်စကားကို ကိုကိုထွန်း မကျေနပ်။ နှုတ်တုံ့ပြန်လိုက်ချင်သည်။ စကားစသည် ချက်ချင်းမထွက်။ </p>
	<p class="block_14">“အေး၊ တက္ကသိုလ်ပညာဟာ အထင်ကြီးစရာ မဟုတ်ဘူးဆိုတာ မှန်ချင်မှန်မယ် ကိုထွန်း၊ ဒါပေမဲ့ အထင်သေးစရာတော့ မဟုတ်ဘူးကွယ့်၊ ကိုထွန်း ပညာရှိ ဖြစ်ချင်တာ မဖြစ်ချင်တာက တခြားပဲ၊ ကိုထွန်း ပညာသင်ရမယ့်အရွယ် ဆိုတာကတော့ သတိပြုသင့်တယ်” </p>
	<p class="block_14">“ဟုတ်ပါတယ်၊ ကျွန်တော့်အဖို့ ဘာမှမပြောလိုပါဘူး၊ ဒါပေမဲ့ ဖေဖေတို့ ဖြစ်စေချင်တဲ့ ပညာရှိမျိုးတော့ ကျွန်တော်မဖြစ်နိုင်ဘူး” </p>
	<p class="block_14">“ကိုထွန်းဖေဖေက ဘယ်လိုပညာရှိ ဖြစ်စေချင်တာတဲ့လဲကွယ့်” </p>
	<p class="block_14">“ကျွန်တော့်ကို အမ်အေအောင်တဲ့အထိ ပညာသင်စေချင်ကြတယ်၊ ပြီးတော့ အမေရိက သွားပြီး ဒေါက်တာဘွဲ့ တခုခုကို ယူစေချင်တယ်” </p>
	<p class="block_14">“အဲဒါ ဘာဖြစ်သလဲကွဲ့” </p>
	<p class="block_14">“ဒါဟာ ကျွန်တော့်ဘဝကို လူတွေနဲ့ ကင်းလွတ်အောင် လုပ်တာပဲ” </p>
	<p class="block_14">“ဆိုစမ်းပါဦးကွ” </p>
	<p class="block_14">“ရှင်းပါတယ် ဦး၊ ဒီဂရီတွေအများကြီးရထားတဲ့ ပညာရှင်ကြီးတွေကို ဦး တွေ့ဖူးသားပဲဟာ၊ ဒီလူတွေဟာ ငွေကြေးကို အရင်းတည်ပြီး ပညာဒီဂရီတွေ ရထားတယ်၊ ဒီမှာ ဦး၊ ကျွန်တော်တို့ မြင်တာသိတာက ခေါင်းပုံဖြတ်ဆိုတာ ငွေရှင်၊ ကြေးရှင် အရင်းရှင်တွေကိုသာ မြင်ကြတာ သိကြတာ။ ငွေကို အရင်းတည်ပြီး ရလာတဲ့ ဒီဂရီနဲ့ ခေါင်းပုံဖြတ်နေတဲ့လူတွေကိုလည်း ကျွန်တော်တို့မြင်ဖို့ လိုသေးတယ်” </p>
	<p class="block_14">သည်မှာ မခံချင်စိတ်ဖြင့် စကားက သွက်လာသည်။ </p>
	<p class="block_14">“အမယ်၊ ဒီတခါတော့ ကိုထွန်းစကားက အဆန်းသားကွဲ့ ၊ ဆိုစမ်းပါဦး” </p>
	<p class="block_14">“ဒါဟာ ဘာမှမဆန်းပါဘူး ဦး။ အခု ကျွန်တော်တို့ သိနိုင်သားပဲဟာ။ ဒီဂရီအများကြီး ရှိတဲ့လူဟာ အကြီးဆုံး ရာထူး၊ ကိုယ်အခြယ်လှယ်နိုင်ဆုံး ရာထူးကြီးတခုကို တောက်တဲ့ကပ် ကပ်တွယ်ထားတယ်။ ဒီပေါ်ကနေပြီး အာဏာနဲ့ ဂုဏ်ရှိန်ကို ထုတ်ပြတယ်။ ဒီတော့ တက္ကသိုလ်မှာတောင် ငိုချင်းချပြရုံနဲ့ စာမေးပွဲ အအောင်ပေးတာမျိုးတွေ ပေါ်လာတယ် မဟုတ်လား။ ကိုယ်ခြယ်လှယ်နိုင်တဲ့ ရာထူးနေရာမှာ မှားတာ မှန်တာ အပထား။ ကိုယ်ကျိုးတခုတည်းကြည့်တဲ့ အခွင့်အရေး အလွဲသုံးစားမှုတွေလည်း လုပ်လာကြတယ်။ တခြားမကြည့်ပါနဲ့။ ကျောင်းသုံးစာအုပ် ထုတ်စားကြတာတွေ၊ ဒီကျောင်းသုံးစာအုပ်နဲ့ နိုင်ငံခြားငွေ ထုတ်ယူနေကြတာတွေကို အဲဒီ ဒီဂရီ ပိုင်ရှင်ကြီးတွေ လုပ်နေကြတယ် မဟုတ်လား။ နိုင်ငံရေးအာဏာရတဲ့လူတွေနဲ့ ပေါင်းပြီး လိုင်စင်ယူ အမြတ်ထုတ်တဲ့ အရင်းရှင်၊ အလုပ်သမားကို ခေါင်းပုံဖြတ် အမြတ်ထုတ်တဲ့ အရင်းရှင်ဆိုတဲ့လူတွေနဲ့ ကျောင်းသားတွေကို ခေါင်းပုံဖြတ်ပြီး ကိုယ့်ပညာအရှိန်အဝါနဲ့ တိုက်ဆောက်ကားစီး၊ နိုင်ငံခြားငွေ စုတဲ့ ပညာရေး ခေါင်းပုံဖြတ်သမားတွေဟာ ဘာများထူးလို့လဲ” </p>
	<p class="block_14">“ကောင်းပါပြီ၊ ကိုထွန်းပြောသလို ပညာရေး ခေါင်းပုံဖြတ်သမားတွေ ရှိတယ်ပဲ ထားပါဦး၊ ကိုထွန်းဟာ ပညာတတ်တယောက် ဖြစ်လာတဲ့အချိန်မှာ ဒီလိုဖြစ်လာမှာပဲ ထင်နေသလား” </p>
	<p class="block_14">“ဒါဟာ ဘယ်ပြောနိုင်မလဲ ဦး၊ အသိုက်အဝန်းထဲမှာ နစ်တယ်ဆိုတာ ရေနစ်တာမျိုး ချက်ချင်း ဗြုန်းခနဲ နစ်မြုပ်သွားတာ မဟုတ်ဘူး၊ နွံထဲနစ်သလို တတိတိနဲ့ နစ်တာ၊ ဒါတွေကို ကျွန်တော့်ထက် ဦး ပိုပြီး သိပါတယ်” </p>
	<p class="block_14">“ကဲပါလေ၊ ဒါတွေကို ထားလိုက်ပါ။ ဦးသဘောဆန္ဒကတော့ ကိုထွန်းကို ဦးရဲ့တူရင်း၊ သားရင်းလို ပြောရမယ်ဆိုရင် ကိုထွန်းမှာ ကိုယ်ပိုင်ဉာဏ်စွမ်းအရရော အခြေအနေအရရော ပညာ သင်နိုင်တဲ့ အခြေအနေ ဖြစ်နေတယ်။ ဒီတော့ ကိုထွန်း ပညာကို ဆက်သင်စေချင်သေးတယ်။ အနည်းဆုံး ဝိဇ္ဇာတန်းလောက် အောင်အောင်ပေါ့ကွယ်။ ဒီနေရာမှာ ဦးဟာ မနုရဲ့စေတနာ၊ ဆန္ဒကိုလည်း လေးစားတဲ့စိတ်ထားပြီး ပြောရတာဖြစ်တယ် ကိုထွန်း။ မနုဆိုတာ ကိုထွန်းအပေါ်မှာ ဘယ်လိုစေတနာထားတဲ့ မိခင်တယောက် ဖြစ်တယ်ဆိုတာ ကိုထွန်း တနေ့ နားလည်လာနိုင်ပါလိမ့် မယ်” </p>
	<p class="block_14">ဦးကျော်သာဦးသည် မကြာမကြာ ရောက်လာပြောဆိုတတ်သော ဒေါ်နုနုခင်၏ စကားများကို လည်း ပြောခဲ့ရပြီး ဖြစ်သောကြောင့် ထိုစကားကို ဆိုရလေသည်။ </p>
	<p class="block_14">ကိုကိုထွန်း တွေငိုင်ရလေပြီ။ အဆုံးအဖြတ်ကိုကား သူမပေးနိုင်သေး။ သည်အခိုက်မှာပင် ဦးကျော်သာဦးသည် စကားစကို လွှဲပြောင်းသည်။ အကြောင်းအရာကား ကိုအောင်သူ၏ ပြည်သူ့အရုဏ်ဦးဂျာနယ် ဆက်လက်ထုတ်ဝေရေးကိစ္စ။ </p>
	<p class="block_14">ဂျာနယ်ကို ဦးကျော်သာဦးအနေဖြင့် တာဝန်ခံအယ်ဒီတာအဖြစ် တာဝန်ယူပြီး ထုတ်ဝေခွင့် ရနိုင်အောင် ပြန်လည်လျှောက်ထားမည်ဖြစ်သည်။ ပြီး ဂျာနယ်၏မူဝါဒကို ချသည်။ နယ်ချဲ့ ဆန့်ကျင်ရေး၊ အမျိုးသားလွတ်မြောက်ရေး၊ အမျိုးသား စည်းလုံးညီညွတ်ရေး၊ အမျိုးသား ယဉ်ကျေးမှုတို့ကို အခြေခံဝါဒအဖြစ် သတ်မှတ်သည်။ ယခုကဲ့သို့ နိုင်ငံရေးပါတီများ အကွဲကွဲ အပြားပြား ဖြစ်နေချိန်မျိုး၌ မည်သည့် နိုင်ငံရေးပါတီ၏ သံယောဇဉ် အစွဲအငြိကိုမျှ မခံယူ၊ အမျိုးသားရေးသက်သက်ကိုသာ အာရုံထား ဆောင်ရွက်မည်ဟုလည်း ပြော၏။ </p>
	<p class="block_14">ဒါကိုတော့ ကိုကိုထွန်း စိတ်ဝင်စားသည်။ </p>
	<p class="block_14">“ဂျာနယ်လုပ်ငန်းကိုတော့ ဦးကိုယ်တိုင် ဆင်းလုပ်မယ်။ မောင်အောင်သူ လွတ်လာတော့ လည်း မောင်အောင်သူပဲ ဆက်လုပ်ပစေပေါ့။ ဂျာနယ်လုပ်ငန်း တာဝန်အရပ်ရပ်ကိုတော့ မောင်အေးလွင်ရော ကိုထွန်းပါ ဝိုင်းဝန်းဆောင်ရွက်ရမှာပဲ။ သူ့အပိုင်းနဲ့သူ တာဝန်ယူပြီး ရေးကြရမှာပေါ့။ သမီးလည်း အမျိုးသမီးအရေးကိစ္စတွေကို ရေးရမှာပဲ။ တခြားစာရေးဆရာတွေ ဆီကလည်း အကူအညီ တောင်းရမယ်” </p>
	<p class="block_14">ဆိုသောအခါ ကိုကိုထွန်း ပို၍ ဝမ်းမြောက်သည်။ </p>
	<p class="block_14">သည်မှာ ကိုကိုထွန်းသည် ငိုက်မျဉ်းရာမှ နိုးထလာခဲ့ရသည်ဟု ထင်၏။ </p>
	<p class="block_6" id="calibre_link-103">◾</p>
</div>

<div class="calibre" id="calibre_link-29">
<h1 class="block_12" id="calibre_link-104">| ၂၅ |</h1>
	<p class="block_13">&nbsp;</p>
	<p class="block_14">၇ ကြိမ်မြောက် လွတ်လပ်ရေး အောင်ပွဲနေ့ မတိုင်မီတွင် ဦးထွန်းတင်တို့ နိုင်ငံခြားမှ ပြန်လည် ရောက်ရှိလာ၏။ </p>
	<p class="block_14">ဦးထွန်းတင်သည် အိမ်သို့ ပြန်လည်ရောက်ရှိသည်နှင့် ဇနီးဖြစ်သူထံက ပြဿနာနှစ်ရပ်ကို လက်ခံစဉ်းစားရလေတော့သည်။ </p>
	<p class="block_14">ပထမတော့လည်း သည်ပြဿနာနှစ်ခုစလုံးကိုပင် ဦးထွန်းတင် မေ့လျော့ထားချင်သည်။ သို့ပေမဲ့ ကိုကိုထွန်းကို သူ တကယ်တမ်းမမေ့။ </p>
	<p class="block_14">ဇနီးဖြစ်သူကိုယ်တိုင်က ဘာမျှအကြောင်းရင်း မသိဘဲ ကိုကိုထွန်းအပေါ်၌ သံယောဇဉ် စွဲငြိသည်။ ကြင်နာချစ်ခင်သည်ဟူသော အဖြစ်ကို တွေ့ရသောအခါ အဖြစ်ဟောင်းတို့သည် ပြန်ပြောင်း သစ်လွင်လာချင်သည်။ သည်အခါ ‘သင်းထိုက်နှင့် သင်းကံ’ ဟူသော သဘောထားကို ဦးထွန်းတင် မတွေးရက်။ </p>
	<p class="block_14">သည်ကလေးမှာ ဆန့်ကျင်စိတ်၊ တော်လှန်စိတ်ကလေး ရှိသည်ကို ဦးထွန်းတင်သည် ထိုကလေးငယ်စဉ်ကပင် ကြုံခဲ့လှပြီ ဖြစ်သောကြောင့် ဒါကို အချိန်မီ ပြုပြင်နိုင်မည်ဟုလည်း မျှော်လင့်ချက် ထားသည်။ ဇနီးဖြစ်သူ၏ ဆိုစကားအရ မိနှင့်ဘနှင့် ကင်းကွာခြင်းဖြင့် သည်ကလေးတွင် ဆန့်ကျင်တော်လှန်လိုစိတ် ပို၍ ပြင်းထန်လာမည် ဟူသောအချက်ကိုလည်း စိုးရိမ်သည်။ </p>
	<p class="block_14">ပြီး နု၏ ကျန်းမာရေးကိုလည်း ဦးထွန်းတင် လျစ်လျူမရှုရက်။ </p>
	<p class="block_14">သို့သော် ဒုတိယပြဿနာဖြစ်သည့် အိမ်ထောင်ခွဲရေးကိစ္စကိုတော့ ဦးထွန်းတင်သည် ဆောလျင်စွာ ဆောင်ရွက်ခြင်း မပြုသင့်ဟု ယူဆ၏။ </p>
	<p class="block_14">သည်ကိစ္စမှာတော့ ဦးထွန်းတင် အကြောင်းပြကောင်းသည်။ </p>
	<p class="block_14">“ကိုကိုနားလည်တယ် နု။ ကိုကို ကိုယ်တိုင်လည်း သားတွေသမီးတွေ ကြီးပြင်းလာကြတာနဲ့ အမျှ တအိုးတအိမ် ခွဲသင့်တယ်။ နောက်ဆုံး ကိုကိုတို့အတွက် တိုက်တလုံးလောက် ရှိသင့်တယ် ဆိုတာ ကိုကိုတို့ လက်ခံတယ်။ ဒီတော့ ကိုကိုတို့ သင့်တော်မယ့်နေရာမှာ မြေကွက်ရှာကြတာပေါ့ ကွယ်။ ဒါပေမဲ့ ရုတ်တရက် ချက်ချင်း အိမ်ခွဲဖို့ကိစ္စကိုတော့ ကိုကိုတို့ စဉ်းစားရလိမ့်မယ်။ အကြောင်းက ခုအတိုင်းဆို နုကိုလည်း အိမ်မှာတင် ကုနေလို့ မဖြစ်ဘူး။ ကိုကို့သဘောက နုကို ဆေးတိုက်ပို့ချင်တယ်။ နောက်ဆုံး နုရောဂါက သက်သာပုံမပေါ်ရင် နိုင်ငံခြားအထိသွားပြီး ကုရ ကုရပေါ့ကွယ်။ ဒီတော့ လောလောဆယ် ကိုကိုတို့ အိမ်ခွဲဖို့ လိုဦးမယ် မထင်ဘူး။ နောက်တကြောင်းက မမကေသီရဲ့ကိစ္စ။ မမကေသီအနေနဲ့တော့လည်း ခုလို လေးငါး နှစ် အတူတကွ သိုက်သိုက်ဝန်းဝန်း နေလာပြီးမှ ဗြုန်းဗြုန်းဒိုင်းဒိုင်း ခွဲကြမယ်ဆိုရင် သူ စိတ်ကောင်းရှာမယ် မဟုတ်ဘူး။ ဒီတော့ ကိုကိုသဘောက နု ဆေးကုနေတုန်းမှာ မြေကွက်ဝယ်ပြီး တိုက်ဆောက်မယ်။ တနှစ်တန်သည်၊ နှစ်နှစ်တန်သည် ဆိုသလို အဲဒီတိုက်ကို သံရုံးတခုခု ငှားထားတာပေါ့” </p>
	<p class="block_14">သည်တခါတော့ ဒေါ်နုနုခင်သည် လင်သား၏ အကြောင်းပြချက်ကို လက်ခံသည်။ လက်ခံသည် ဆိုပေမဲ့ လွယ်လွယ်ကူကူ လက်ခံသည်ကား မဟုတ်။ သည်ကိစ္စကို လက်ခံနိုင်ဖို့ တွက်ရချက်ရ စဉ်းစားရသည်။ </p>
	<p class="block_14">အမှန်ကို ဆိုရလျှင် သူ့ကျန်းမာရေး အခြေအနေ မကောင်းလာသည်ကို ဒေါ်နုနုခင် သိသည်။ မိမိအတွက် လက်စွဲအသုံးပြုသော ဆရာဝန်က သူ့ရောဂါကို ကင်ဆာရောဂါ ဖြစ်မည်လားဟု မရေမရာ ပြောသည်။ အားအင်က တနေ့တခြား ဆုတ်ယုတ်လာသည်။ တခါတရံ ခေါင်းမှာ မူးဝေချင်သည်။ ၄၀ တွင်း ရောက်ပြီဖြစ်၍ သွေးနှင့်ဆိုင်သော ရောဂါဟုလည်း ယူဆရသည်။ မည်သို့ဖြစ်စေ သည်ရောဂါကို ကုသရမည် ဆိုသည်နှင့် တဖက်က လုပ်ငန်းမှာ လစ်ဟင်းမည်။ တဖက်တွင် အသုံးငွေက ပိုပိုကုန်ကျလာမည်။ ထိုအခါ ငွေကို ရှေးကထက် ပိုမိုသိပ်သည်းစွာ သုံးနိုင်ရှာနိုင်ဖို့ လိုသည်။ သည်လိုဆိုလျှင် ကိုကိုပြောသည့်အတိုင်း အိမ်မခွဲသေးဘဲ မြေကိုဝယ်၊ တိုက်ကိုဆောက်၊ ထိုတိုက်ကို အငှားချထားသည်မှာ ကိန်းဂဏန်းအရ မှန်ကန်သည်ဟု ဒေါ်နုနုခင် စဉ်းစားမိသည်။ </p>
	<p class="block_14">သို့ကြောင့်သာ လင်သားစကားကို လက်ခံသည်။ </p>
	<p class="block_14">သို့ဖြင့် အပေးအယူ တည့်သည်လည်း ဖြစ်နိုင်၏။ ပြဿနာနှစ်ခုမှာ တခုကို လင်က လျှော့သည်။ တခုကို မယားက လျှော့ရသည်။ </p>
	<p class="block_14">ဖေဖေကိုယ်တိုင် လိုက်၍ခေါ်လာပြီ ဆိုသောအခါ ကိုကိုထွန်းသည် ဖေဖေ့ကို ဘာမျှ ချေပပြောချင်လှသည် မဟုတ်တော့ပေ။ ပြီး မေမေ့အဖြစ်ကိုလည်း သူ ငဲ့ညှာသင့်သည်ဟု ယူဆ၏။ ဘေးမှနေ၍ ဦးကျော်သာဦးကိုယ်တိုင်ကလည်း တိုက်တွန်းသည်။ </p>
	<p class="block_14">သည်တော့ သူ ဘယ်အခါမျှ ပြန်၍မသွားပါဆိုသော အင်းလျားအိမ်သို့ ကိုကိုထွန်း ပြန်၍ရောက်ခဲ့ရလေသတည်း။ </p>
	<p class="block_14">ဝမ်းသာသည်။ ငယ်ငယ့်စိတ်မှာ မြူးရွှင်ရသည်။ ပေါက်စမလည်း စိတ်ချမ်းသာ၏။ အားတက်၏။ </p>
	<p class="block_14">အစက သခင်ကြီး ပြန်လာပြီ ဆိုသည်နှင့် ပေါက်စမမှာ နေစရာမရှိ စိတ်နှလုံး တုန်လှုပ် ချောက်ချားသွားခဲ့ရသည်။ </p>
	<p class="block_14">သခင်ကြီး ပြန်လာသောနေ့က “ရော့ဟေ့ ပေါက်စမဖို့လက်ဆောင်” ဆိုကာ အင်္ကျီစ တပိုင်းနှင့် သခင်ကြီးတို့အဖို့ အပေါစား ဆိုရစေကာမူ ပေါက်စမအဖို့တော့ မျက်စိအမြင်က မခွာချင်သော ကျောက်ရောင်စုံ ဆွဲကြိုးတကုံးကို ပေးလာစဉ် တကြိမ်သာလျှင် သခင်ကြီးရှေ့သို့ သူလာသည်။ သခင်ကြီးမျက်နှာကို သူ မကြည့်ရဲ။ သခင်ကြီးဆိုသောအသံကို ကြားကတည်းက ရင်ထဲက တဒုတ်ဒုတ် မြည်သည်။ သည့်နောက်တော့ အိမ်မှာ လူစုစုမရှိလျှင် ပေါက်စမ အိမ်ရှေ့ဘက်သို့ မထွက်။ အိပ်ရာတွေ သိမ်းသည့်အလုပ်ကိုပင် ခါတိုင်းလို နံနက်ပိုင်း အိမ်သားတွေ အိပ်ရာထချိန်မှာ သူ မသိမ်းတော့။ နေ့ခင်း၊ နေ့လယ်ကျခါမှ သူ သိမ်းသည်။ </p>
	<p class="block_14">သည်အထဲ ညီညီခင်က တမှောင့်။ ညီညီခင့်ကို ပေါက်စမ ကြည့်မရသည်မှာ ကြာပြီ။ လူကိုသာ ကြည့်မရသည် မဟုတ်။ အသံကိုပင်လျှင် ပေါက်စမ မကြားချင်။ အိမ်မှာ လူရှင်းလျှင် သင်းသည် သံသေးသံကြောင်နှင့် သီချင်းဆိုသည်။ ပြီး အခန်းထဲမှာ ခါယမ်း ခါယမ်းနှင့် ကချင်ကတတ်သည်။ သင်းအခန်းထဲမှ အိပ်ရာသိမ်းရသည်ကို ပေါက်စမ အလွန်ဝန်လေးသည်။ အမှန်က ပေါက်စမသည် ညီညီခင့်အခန်းထဲကို တယ်ပြီး မဝင်ချင်။ </p>
	<p class="block_14">ညီညီခင့်အခန်းမှာ ရှုပ်ရှုပ်ထွေးထွေးနိုင်သည်။ ဓာတ်စက်လည်း ရှိသည်။ ဓာတ်ပြားတွေ လည်း ရှိသည်။ ဒါကိုတော့ ပေါက်စမ တယ်ပြီး စိတ်မှတ်မထား။ အခန်းနံရံမှာ မလုံ့တလုံအဝတ် ဝတ်ထားသော မိန်းမအရုပ်တွေ ကပ်ထားတတ်သည်က ရှိသေး။ ဒါတွေမြင်စက ပေါက်စမ ရှက်သည်။ သင်းတို့မို့ အရှက်နည်းလေခြင်းဟုလည်း တွေးသည်။ စေ့စေ့ကြည့်ပြီး “ကောင်မတွေက အလှသား၊ အတောင့်သား” ဟုလည်း စိတ်စကား ဆိုမိတတ်သည်။ သို့ပေမဲ့ စေ့စေ့ကြည့်ပြီးမှ ရှက်ပြန်သည်။ ထိုထက်ပို၍ဆိုးသည်ကား တခါတခါ ညီညီခင့်အိပ်ရာ သိမ်းရင်း အဝတ်ဗလာနှင့် ကောင်မရုပ်တွေကို တွေ့ခြင်း။ ပြီး မိန်းမနှင့် ယောက်ျား နမ်းနေသော၊ ဖက်နေသော အလုံးစုံသော အရုပ်ကားတွေ အင်္ဂလိပ်စာအုပ်တွေ ပွဆန်ကြဲနေခြင်း။ သည်လိုဟာတွေကို တွေ့ပါများကတည်းက ပေါက်စမအဖို့ ညီညီခင့်ကို မျက်နှာချင်းဆိုင်ရမှာ ခပ်ခက်ခက်ပင်။ </p>
	<p class="block_14">နောက်ပြီး သင်းသည် ဘယ်တော့မျှ ဣန္ဒြေမရ၊ မျက်နှာပိုးမသေဟုလည်း ပေါက်စမ မှတ်ထားသည်။ သင်းမျက်လုံးက ကြာမျက်လုံး၊ တခါတလေ အိပ်ခန်းထဲမှာ ဘောင်းဘီတိုနံ့နံ့နှင့် နေသည်။ ပေါက်စမကို လေချွန်ပြီး ခေါ်ချင်လည်း ခေါ်တတ်သည်။ တခါသားဆိုလျှင် </p>
	<p class="block_14">“ဟေး ပေါက်စမ လာပါဦးကွ” </p>
	<p class="block_14">ဟုခေါ်ကာ ကောင်မတကောင်မပုံကို ပြပြီး </p>
	<p class="block_14">“ကြည့်စမ်း ဒီမင်းသမီးက ပေါက်စမနဲ့ မတူလား” ဟုဆိုသည်။ </p>
	<p class="block_14">ပေါက်စမမှာ ရှက်လိုက်သည့်ဖြစ်ခြင်း။ </p>
	<p class="block_14">သင်းပြသော မင်းသမီးဆိုသော ကောင်မမှာ ရေတွေ ရွှဲရွှဲစိုပြီး မလုံ့တလုံ အဝတ်နှင့် ရင်သားဖွံ့ဖွံ့၊ တင်သားစွင့်စွင့်နှင့်။ </p>
	<p class="block_14">တခါကလည်း ပေါက်စမကို အကသင်ပေးမည်ဟုဆိုကာ ညီညီခင် ဇွတ်လက်ဆွဲသည်ကို ပေါက်စမ ခံခဲ့ရသည်။ ပေါက်စမ အရုန်းလျင်ပေလို့သာ။ သို့မဟုတ်လျှင် သင်း ရင်ဘတ်ချင်းကပ်ပြီး လာချေဦးမည်။ </p>
	<p class="block_14">သည်ထက်ဆိုးသော တခါတော့ ပေါက်စမ ပြန်၍ပင် မတွေးချင်။ စင်စစ် မကြာလှသေး။ သခင်ကြီး ပြန်မလာမီ တပတ်အလိုက။ </p>
	<p class="block_14">ကျောင်းပိတ်သောနေ့ဖြစ်၍ နံနက်ထမင်းစားချိန်အထိ အိမ်မှာ လူစုံသည်။ ထမင်းစား ပြီးလျှင်တော့ ဒေါ်ကေသီလည်း အိမ်မှထွက်သည်။ ညီညီခင်လည်း အိမ်မှ ထွက်မြဲဖြစ်၏။ </p>
	<p class="block_14">ထို့ကြောင့် ပေါက်စမသည် ထမင်းပွဲတွေ သိမ်းပြီးမှ အိပ်ရာတွေကို သိမ်းပေးဖို့ လုပ်ရသည်။ ထုံးစံအတိုင်း ကြီးကြီးအခန်းမှ အိပ်ရာကိုတော့ မနက်ကတည်းက သိမ်းသည်။ ငယ်ငယ့်အခန်းမှာက အများအားဖြင့် ငယ်ငယ် သိမ်းထားပြီး ဖြစ်တတ်၏။ ယနေ့လည်း ငယ်ငယ်အိပ်ရာမှာ ငယ်ငယ်သိမ်းထားပြီးဖြစ်သည်။ ကြီးကြီးနုအခန်းမှာတော့ အတန်အသင့်ပဲ ရှင်းရသည်။ ပြီးလျှင် ညီညီခင့်အခန်း လာရသည်။ </p>
	<p class="block_14">ကျင့်သားရပြီမို့ အခန်းထဲက အရုပ်တွေကို မကြည့်တော့ အိပ်ရာကိုပဲ သိမ်းသည်။ အိပ်ရာနား ရောက်သည်နှင့် ခေါင်းအုံးပေါ်မှာ တကူးတကန့် ထောက်ပြီး တင်ထားသော အရုပ်ကားကို ဖျတ်ခနဲ တွေ့သည်။ ပေါက်စမ မကြည့်ရဲ။ ချက်ချင်း ဆွဲယူပြီး ခေါင်းအုံးအောက်သို့ ထိုးလိုက်၏။ ခေါင်းအုံးအောက်မှလက်ကို ရုပ်လိုက်သည်နှင့် သူ့လက်နှစ်ဖက်လုံး ချုပ်ကိုင်ခြင်း ခံလိုက်ရသည်ကို ကြုံလိုက်ရ၏။ စိတ်အာရုံသည် ဖြုတ်ခနဲ လွင့်စဉ်သွားသည် ထင်၏။ ညီညီခင်၏ စပ်ဖြဲဖြဲမျက်နှာ၊ အတင်းအဓမ္မ ပွေ့ဖက်ခြင်း ပြီးတော့ ကြမ်းတမ်းသောအနမ်း။ </p>
	<p class="block_14">ပေါက်စမသည် ဇွတ်ရုန်းပြီး ထွက်သည်။ မိန်းမသား ဖြစ်သော်လည်း ညီညီခင်ထက် အသက်လည်း ကြီး၊ ခန္ဓာကိုယ်လည်း ဖွံ့သော ပေါက်စမသည် ညီညီခင်၏ ခန္ဓာကိုယ်ကို အိပ်ရာပေါ်သို့ တွန်းလှဲပစ်လိုက်ပြီး အခန်းထဲမှ ပြေးထွက်သည်။ </p>
	<p class="block_14">“ဟဲ့ ပေါက်စမ ဘာဖြစ်တုံး" </p>
	<p class="block_14">ဟူသော ဒေါ်နုနုခင်၏အသံကိုပင် သူမကြား။ အောက်ထပ်သို့ ပြေးဆင်းသည်။ သူ့အခန်းထဲ ရောက်တော့ ရင်ထဲက ဒိန်းဒိန်းမြည်သည်။ ခဏအကြာမှာ နှုတ်ခမ်းက ပူရှိန်းရှိန်းအငွေ့ မပြယ်သေးသည်ကို ခံစားရသည်။ ရှက်သည်။ ကြောက်သည်။ အဆုံးမှာ မျက်ရည်စို့သည်။ </p>
	<p class="block_14">သည်တော့ ညီညီခင့်ကို ပို၍ရှောင်ရသည်။ </p>
	<p class="block_14">ယခု သခင်ကြီး ရောက်လာပြီ ဆိုသောအခါ သည်အဖေနှင့် သည်သားကို ပေါက်စမသည် ကျားထက် ကြောက်လာ၏၊ </p>
	<p class="block_14">သည်အိမ်မှာ သူ့အတွက် နေစရာမရှိတော့ဘူးဟု အားငယ်လာသည်။ </p>
	<p class="block_14">ကိုကိုထွန်း ပြန်လာပြီ ဆိုသောအခါ အားကိုးစရာ ပြန်လည် ရောက်လာပြီဟု အားတက်မိသည်။ သို့ပေမဲ့ သည်နှစ်ယောက်ကိုတော့ ပေါက်စမ ရဲရဲကြီး ရင်မဆိုင်ဝံ့သေး။ ကိုကိုထွန်းကိုတော့ တွေ့ချင်သည်။ </p>
	<p class="block_14">သည်အခါ ကိုကိုထွန်းနှင့်ပတ်သက်သော အတွေးများစွာသည် ပေါက်စမဆီသို့ ရောက်လာ၏။ </p>
	<p class="block_14">အမှန်က ပေါက်စမသည် ကိုကိုထွန်းအကြောင်းကို တယ်ပြီး မတွေးချင်။ ဘာကြောင့် ဆိုသည်ကို ပေါက်စမ ဖြေတတ်မည်လည်း မဟုတ်။ ခက်သည်က အတွေးဆိုသည်မှာ ကိုယ်က ဖန်တီးရသည် ရှိသလို ကိုယ်က မဖန်တီးဘဲနှင့် ရောက်ချင်လည်း ရောက်လာတတ်သည်။ </p>
	<p class="block_14">ကြည့်စမ်း။ ပေါက်စမသည် သူ့ကိုယ်ကိုသူလည်း ပိုင်နိုင်စွာ နားလည်သည်မဟုတ်။ နားလည်ဖို့ ကြိုးစားသည်လည်း မရှိ။ သည်လို စိတ်အာရုံနှင့် ပတ်သက်လျှင် အလုပ်တခု အမှတ်ထားကာ ပြုကျင့်စကောင်းသည်လို့လည်း မထင်။ သို့ပေမဲ့ ဟိုနေ့က ကိုကိုထွန်း အိမ်သို့ ပြန်ရောက်လာသည်ကို မြင်ရသောအခါ ဝမ်းသာသည် အမှန်ဖြစ်ပေမဲ့ သည်ဝမ်းသာရွှင်လန်း အားတက်ခြင်းနှင့်အတူ တပ်တပ်ပိုင်ပိုင် မသိသော ဝေဒနာတမျိုး သို့မဟုတ် တမျိုးထက် ပိုကဲသော ဝေဒနာကို ပေါက်စမ ခံစားရသည်။ </p>
	<p class="block_14">ကိုကိုထွန်းမျက်နှာက ရွှင်ပျသည်ဟု မထင်ရ။ ညှိုးချုံးသည်ဟုလည်း မဆိုသာ။ မကျေနပ်သည်လား။ အောင့်သက်သည်လား။ ခံပြင်းသည်လား။ တခုခုဖြစ်နိုင်သည်။ သူ့ခန္ဓာကိုယ်သည် ကျုံလှီသည်။ ဟိုလွန်ခဲ့သော လေးငါးလကထက်ပင် ပိုပြီး ကျုံလှီသွားသည် ဟုလည်း ထင်ရ၏။ သူ ပင်ပန်းဆင်းရဲခြင်းကို ခံခဲ့ရမည်ဟု အတွေးရောက်ပြီး ပေါက်စမ စိတ်မကောင်း။ အဝတ်အဆင်ကလည်း ညှိုးနွမ်းသည်။ ဆံပင်ဖရိုဖရဲနှင့် ညှဉ်းသိုးသိုးနိုင်သည်။ မျက်လုံးက ဘယ်ကိုမျှ သေသေချာချာ မကြည့်။ စကားကိုလည်း တလုံးကလေးမျှမဆို။ အိမ်ပေါ်သို့သာ တန်းတက်သည်။ ထမင်းစားချိန်မှပဲ သူ့ကို တွေ့ရ၏။ သည်မှာလည်း မျက်နှာထားက ခပ်တည်တည်။ </p>
	<p class="block_14">သည်တော့ ထိုနေ့ကတည်းကပင် ကိုကိုထွန်းနှင့် ပတ်သက်သော အတွေးများ ပေါက်စမဆီသို့ ရောက်လာကြသည်။ ကိုကိုထွန်း သည်အိမ်ကြီးကို နာကြည်း မုန်းတီးသည်။ သို့စေဦး ပေါက်စမအပေါ်မှာ သည်မျှ စိမ်းကားယောင် သို့မဟုတ်လည်း ဥပေက္ခာရှု မပြုသင့်ပေဘူးဟု တွေးသည်။ ဟိုစဉ်ကလိုဆိုရင် ကိုကိုထွန်းကို စိတ်ကောက်ပစ်မိမည်။ ယခု စိတ်မကောက်ရက်၊ ကိုကိုထွန်းကို သနားသည်လား။ သူ့အတွက် ယူကျုံးမရသည်လား။ တခုခုပင်။ </p>
	<p class="block_14">ကိုကိုထွန်းအဖို့တော့ကလည်း သည်အိမ်ကြီးသို့ ပြန်ရမည် ဆိုကတည်းက သည်အိမ်ကြီးနှင့် ပတ်သက်၍ ဘာကိုမျှ တယ်ပြီး အမှုမထားတော့ဘူးဟု ဆုံးဖြတ်သည်။ အမေနှင့် ငယ်ငယ့်ကို သနားသည်တော့အမှန်ပင်။ အဖေ့ကို တွေ့စက ပေါက်စမကို ခဏကလေး သတိရသေးသည်။ သို့သော် တွယ်တွယ်တာတာကြီး မရှိလှ။ ဘာပဲဖြစ်ဖြစ် သည်နေရာသည် သူနှင့် ဘာမျှ စပ်ဟပ်ခြင်း မရှိဟု တွေးလာခဲ့ပြီးဖြစ်သည်။ ထိုကြောင့် အိမ်သို့ရောက်လျှင် အခန်းအောင်းပြီး စာအုပ်တအုပ်ကို အဖော်ပြုသည်။ သို့သော် အခန်းမှာလည်း ကြာကြာမနေ။ မိုးလင်းလျှင် အိမ်မှထွက်သည်။ ညကြီးမှောင်မှ ပြန်လာသည်။ ဘာကိုမျှ ဂရုမစိုက်ဘူးဆိုသည့် ဟန်ပန်မျိုးနှင့်။ သားအခြေအနေကို ဦးထွန်းတင် နားလည်သယောင် ရှိသည်။ ထိုကြောင့် ဘာမျှမပြောတော့။ အသာပဲ ကြည့်နေလိုက်သည်။ သူ့စိတ်က နောက်တကြိမ် ပြဿနာ မဖြစ်ချင်ဘူးဟူသော သဘောထား ရှိချင်လည်း ရှိမည်။ မသိမသာ အကဲခတ်နေသည်လည်း ဖြစ်ချင်ဖြစ်နိုင်သည်။ </p>
	<p class="block_14">ဘာပဲဖြစ်ဖြစ် ကိုကိုထွန်း အမှုမထား။ </p>
	<p class="block_14">ပေါက်စမက သည်အပြုအမူကို မနှစ်သက်။ ကိုကိုထွန်း သူ့ကိုတော့ ဂရုစိုက်သင့်သည်ဟု ထင်၏။ ဟိုလွန်ခဲ့သော လေးငါးခြောက်နှစ်လောက်က ပေါင်းလာသော မိတ်ဆွေတယောက်ကို မမေ့ကောင်းဘူးဟုလည်း တွေးသည်။ ထို့ကြောင့် ကိုကိုထွန်းကို အေးအေးဆေးဆေး တွေ့ပြီး စကားစပ်ကြည့်ချင်သည်။ ဟိုစဉ်ကလို အပြုံး၊ အပျော်၊ အပြောင်၊ အလှောင်ကလေးတွေများ ပြန်၍ရနိုင်မည်လားဟု။ </p>
	<p class="block_14">သည်လိုနှင့် တဆောင်းကုန်ခဲ့၏။ </p>
	<p class="block_14">ဤအိမ်ကြီးတွင် နောက်ထပ်၍ တစုံတရာ ထူးခြားသော အဖြစ်အပျက်များ ပေါ်ပေါက်မလာ သော်လည်း ကိုကိုထွန်းသည်မူ သူ့ကိုယ်သူ ယခုမှပင်လျှင် အဟုတ်တကယ် ရင့်ကျက်သော အသိအမြင်နှင့် ခံစားမှုမျိုး ရရှိလာခဲ့ပြီဟု ယုံကြည်စ ပြုလာ၏။ </p>
	<p class="block_14">သည်ယုံကြည်စိတ်ထားနှင့် ဆက်နွှယ်သည်ကား သန္တာနွယ်၊ ပြီး ကိုအေးလွင်။ </p>
	<p class="block_6">◾</p>
	<p class="block_14">ပထမတော့ ကိုအေးလွင်နှင့်အတူ ဂျာနယ်တိုက်မှာ အတူထိုင်ရသည်ကို စိတ်မှာ အလိုလိုပဲ အနှောင့်အယှက်ဖြစ်သည်။ သူ့စိတ်ကသာ အနှောင့်အယှက်ဖြစ်သည်၊ ကိုအေးလွင်၏မျက်နှာက အမြဲချိုသာသည်။ ဖော်ရွေသည်။ ဒါကို အောင်နိုင်သူများ၏ မျက်နှာပေး ဖြစ်မည်ဟုလည်း တွေးခဲ့သေး၏။ </p>
	<p class="block_14">ထို့ကြောင့် တညနေမှာ ကိုအေးလွင်က </p>
	<p class="block_14">“ကိုထွန်း ဒီညနေ အားရဲ့လား” </p>
	<p class="block_14">ဟု ထူးထူးခြားခြား မေးလာသည်ကို စိတ်ဝင်စားစရာအဖြစ် ကိုကိုထွန်း မမှတ်ယူ။</p>
	<p class="block_14">“ကျွန်တော့်မှာ အားတယ်၊ မအားတယ်ဆိုတာ မရှိပါဘူး” ဟု စကားခပ်ပြတ်ပြတ် ဆိုသည်။ </p>
	<p class="block_14">“မဟုတ်သေးဘူးလေ၊ ကိုထွန်း အိမ်မပြန်ဖြစ်သေးဘူးဆိုရင် ကျွန်တော် ကိုထွန်းကို စကားပြောချင်လို့ပါ” </p>
	<p class="block_14">ကိုအေးလွင်သည် သူ့ထက် ငယ်ရွယ်သူတယောက်ကို လေးစားမှုနှင့် ဆက်ဆံရန် ဝန်မလေးကြောင်းကို ပြသဆဲဖြစ်၏။ </p>
	<p class="block_14">“ဘာတွေ ပြောစရာရှိလို့လဲ ကိုအေးလွင်” </p>
	<p class="block_14">“ပြောစရာတွေကတော့ အများကြီးပဲ၊ ကျွန်တော်တို့ဂျာနယ်ကိစ္စရော” </p>
	<p class="block_14">ကိုအေးလွင်သည် စကားကို ရုတ်တရက် မဆက်သေးဘဲ ကိုကိုထွန်းကို အတန်ကြာ တွေငေးရင်း သူဆက်ရမည့်စကားကို စဉ်းစားနေ၏။ </p>
	<p class="block_14">ကိုကိုထွန်းသည် ကိုအေးလွင် ပြောဆိုနေသောစကားကို များစွာ စိတ်ဝင်စားခြင်း မရှိဟန်ဖြင့် တချက်မျှသာ ခေါင်းမော့နားစွင့်ဟန်ပြုပြီး ကိုအေးလွင်၏ စကား အဆုံးမတိုင်ဘဲ ပြတ်သွားသည်နှင့် သူ့ရှေ့က ဂျာနယ်ပြင်ချက်သာ ဆက်လက်ဖတ်ရှုနေ၏။ ကိုအေးလွင်သည် ကိုကိုထွန်း၏ ဘေးဘက် ခုံတန်းလျားတွင် ဝင်ထိုင်၏။ </p>
	<p class="block_14">“ကိုအောင်သူရဲ့ အကြောင်းလည်း ပြောချင်တယ်၊ နောက်တခုက ကျွန်တော်နဲ့ပတ်သက်လို့ ဆိုပါတော့ဗျာ” </p>
	<p class="block_14">သည်စကားနှစ်ခုမှာ နောက်စကားကိုတော့ ကိုကိုထွန်း သဘောမတွေ့လှ။ သို့သော် ပထမစကားကိုတော့ သူ စိတ်ဝင်စားသည်။ </p>
	<p class="block_14">“ဂျာနယ်နဲ့ပတ်သက်လို့ ဘယ်လိုထူးခြားလို့လဲ ကိုအေးလွင်” </p>
	<p class="block_14">“ကဲပါလေ၊ ခင်ဗျားပရုကို ထားခဲ့တာပေါ့၊ ဒီမှာ မောင်တင့်လည်း အရှိသားပဲ ဥစ္စာ၊ မောင်တင့်ကို ထားခဲ့ပြီး ကျွန်တော်တို့ တနေရာကို သွားကြစို့” </p>
	<p class="block_14">တဲကိုစောင့်မည့် မောင်တင့်ကို ထားခဲ့ပြီး ကိုအေးလွင်ခေါ်ရာသို့ ကိုကိုထွန်း လိုက်ဖြစ်ခဲ့လေသည်။ </p>
	<p class="block_14">ပထမတော့ လမ်းဘေးမှာ ထမင်းဝင်စားကြသည်။ ပြီးမှ ဆူးလေပန်းခြံဘက်သို့ ထွက်ခဲ့ကြ၏။ ကိုကိုထွန်းသည် အဘယ့်ကြောင့် ကိုအေးလွင်ခေါ်ရာသို့ လိုက်ခဲ့မိသနည်း စဉ်းစားနေ၏ </p>
	<p class="block_14">မှောင်စပျိုးလာပြီ ဖြစ်သောကြောင့် မြို့တော်၏ ဗဟိုအချက်အချာသည် ပိုမို စည်ကား လှုပ်ရှားလာ၏။ ပန်းခြံတွင်း၌ ကုလား၊ တရုတ်၊ မြန်မာတို့ အနှံ့အပြား ရှိနေ၏။ </p>
	<p class="block_14">သူတို့သည် အရှေ့ဘက် ခရေပင်တပင်အောက်တွင် ဝင်၍ထိုင်လိုက်ကြသည်။ </p>
	<p class="block_14">“ကိုအောင်သူရဲ့အမှုက ရုံးမထုတ်သေးဘူးတဲ့လား ကိုအေးလွင်” </p>
	<p class="block_14">ကိုကိုထွန်းသည် သူသိချင်သော အကြောင်းအရာကို စ၍မေးသည်။ </p>
	<p class="block_14">“ဒီကိစ္စက သူတို့လက်ထဲက တရားဥပဒေပဲဥစ္စာ၊ သူတို့သဘော ဖြစ်နေတယ် မဟုတ်လား” </p>
	<p class="block_14">“ခင်ဗျား သူ့ဆီကို ရောက်သေးသလား” </p>
	<p class="block_14">“ရောက်ပါတယ်”</p>
	<p class="block_14">“သူ့ဆီကကော ဘာထူးသလဲ” </p>
	<p class="block_14">“ဘာမှမထူးဘူး။ သူလည်း ရုံးတင်ဖို့ကိစ္စကို အရေးဆိုနေတာပဲ။ ခက်ပါတယ်ဗျာ။ လူကလည်း အပြင်မှာတုန်းက နေ့မအား ညမအား အလုပ်လုပ်။ ထောင်ထဲကျတော့ မကျန်းမာ။ အဲဒီကြားထဲက စာအုပ်တအုပ် ရေးနေသေးသတဲ့။ ကျွန်တော်လည်း တတ်နိုင်သမျှ ကိုယ့်ကိုယ်ကိုယ် ကျန်းမာအောင် နေဖို့တော့ ပြောခဲ့ပါသေးတယ်။ ထောင်ထဲနေတုန်း အနားယူတဲ့သဘောပေါ့ဗျာ။ အခု ကျွန်တော် ခင်ဗျားကို တိုင်ပင်ချင်တာကလည်း သူ့ကိစ္စပဲ” </p>
	<p class="block_14">“ဆိုစမ်းပါဦး” </p>
	<p class="block_14">“ဆရာမဖြူဖြူကို ခင်ဗျားသိတယ်နော်” </p>
	<p class="block_14">“အင်း” </p>
	<p class="block_14">“ဖြူဖြူအတွက်ဆိုပြီး သူ ထောင်ထဲကနေ စာတစောင် ရေးပေးတယ်။ အကြောင်းကတော့ သူအဖမ်းခံရတဲ့အကြောင်းလောက်ပါပဲ။ အဲဒီစာကို ကျွန်တော် ဆရာမဆီ သွားပေးတယ်။ သူနဲ့ ဆရာမတို့ဟာ တယောက်ကို တယောက် ဘယ်လောက်ချစ်ကြတယ်ဆိုတာ ခင်ဗျားလည်း အသိသားပဲ” </p>
	<p class="block_14">“အခု ဘယ်လိုဖြစ်ကြလို့လဲ ကိုအေးလွင်”</p>
	<p class="block_14">“ဖြူဖြူက စာကို မယူလိုက်ဘူး” </p>
	<p class="block_14">“ဟင်” </p>
	<p class="block_14">“မဟင်နဲ့ ကိုထွန်း၊ စာကို မယူရုံမဟုတ်ဘူး၊ နောင်ကို ဒီလိုစာမျိုးတွေ ယူမလာပါနဲ့လို့လည်း ပြောလိုက်တယ်” </p>
	<p class="block_14">“ဒါ ဆရာမ သစ္စာဖောက်တာပေါ့” </p>
	<p class="block_14">“ဒီလို ချက်ချင်း ဆုံးဖြတ်ပစ်လို့ မရသေးဘူး ကိုထွန်း” </p>
	<p class="block_14">“ဘာဖြစ်လို့ မရရမှာလဲ ကိုအေးလွင်။ သူတို့ ဘယ်လောက်ချစ်ကြတယ်ဆိုတာ ကျွန်တော် အားလုံးသိတာပဲဥစ္စာ။ ကိုအောင်သူကိုယ်တိုင် ဆရာမနဲ့ပတ်သက်ပြီး ဘယ်လောက်မျှော်လင့်တယ် ဆိုတာကိုလည်း ကျွန်တော်သိတာပဲ”</p>
	<p class="block_14">“မှန်ပါတယ် ကိုထွန်း၊ ခင်ဗျားပြောတဲ့ အခြေအနေက မှန်ပါတယ်။ ဒါပေမဲ့ ဒီဇာတ်လမ်းဟာ အခြေခံ မမှန်ဘူးလေ” </p>
	<p class="block_14">“ဘာဖြစ်လို့” </p>
	<p class="block_14">“ဒီဇာတ်လမ်းမျိုးဟာ အလွန်ရှင်းလင်းတဲ့ ဇာတ်လမ်းမျိုးပါ ကိုထွန်း။ ဒါကို ကိုအောင်သူ ကိုယ်တိုင်လည်း နားလည်ထားဟန် ရှိပါတယ်။ ခင်ဗျား စဉ်းစားကြည့်လေ။ တရားသူကြီး တယောက်ရဲ့သမီး၊ တက္ကသိုလ်ကျောင်းက နည်းပြဆရာမတယောက်ရဲ့ အိမ်ထောင်ရေးဆိုတာ တည်ဆဲ တက္ကသိုလ်ပရဝဏ်နဲ့ ပညာတတ် အသိုင်းအဝိုင်းကြားက ဘယ်လိုလုပ်ပြီး ထွက်လာမှာတဲ့ လဲ။ အဲဒီပရဝဏ်၊ အဲဒီအသိုင်းအဝိုင်းက ဖြူဖြူဟာ ကိုအောင်သူလို လူတယောက်ကို ချစ်ချင်ချစ်မယ်၊ ချစ်ချင်ချစ်မယ်ဆိုတာ ချစ်တယ်လို့ ပြောချင်ပြောမယ်ပေါ့ဗျာ။ ဒါပေမဲ့ လက်ထပ်ဖို့တော့ တွေးချင်မှတွေးမယ်။ ဒီမှာ ကိုထွန်း။ ဘာကိုမှ မပူပန်ရတဲ့ မိန်းကလေးတွေဟာ ဝတ္ထုတွေထဲမှာ ဇာတ်လိုက်မင်းသမီး လုပ်ဖို့ အကြိမ်ကြိမ် ကြိုးစားကြတာချည်းပဲ။ </p>
	<p class="block_14">“လက်တွေ့ကျတော့ သူတို့ဟာ ကိုအောင်သူလို စာရေးဆရာရဲ့ဝတ္ထုထဲက ဘဝမျိုးကို မဝင်ရဲပါဘူး။ ဒါကို ကိုအောင်သူကိုယ်တိုင် သိတယ်။ အဲဒီတော့ ဆရာမဖြူဖြူအနေနဲ့ ကိုအောင်သူလို လူမျိုးကို ငြင်းပယ်မယ့်အချိန်ကိုသာ ကျွန်တော် စောင့်နေတယ်” </p>
	<p class="block_14">“မဟုတ်တာဗျာ” </p>
	<p class="block_14">“ဘာဖြစ်လို့ မဟုတ်ရမှာလဲ ကိုထွန်း။ ဘာလဲ ခင်ဗျားက ဖြူဖြူဟာ တနေ့မှာ ကိုအောင်သူကို လက်ထပ်မှာပဲလို့ မျှော်လင့်ထား၊ ထင်ထားလို့လား။ စိတ်ချပါ ကိုထွန်း။ ဂဏန်းကို ဂဏန်းချင်း ပေါင်းတဲ့ အပေါင်းလက္ခဏာနဲ့ အက္ခရာသင်္ချာမှာ တွေ့တဲ့ အက္ခရာကွဲနှစ်ခု ပေါင်းတဲ့ အပေါင်းလက္ခဏာဟာ အပေါင်းလက္ခဏာဆိုတဲ့ သဘောချင်း တူပေမဲ့ အဖြေကွဲတယ်” </p>
	<p class="block_14">ဒါကိုတော့ ကိုကိုထွန်း နားလည်သည်မှန်၏။ တစ်နှင့်တစ်ပေါင်းသော အပေါင်းလက္ခဏာ သည် ပေါင်းစပ်ရောနှောသော အဖြေဖြစ်သည့် နှစ်ကို ရစေနိုင်၏။ သို့သော် ကကြီးနှင့်ခကွေး ပေါင်းသော အပေါင်းလက္ခဏာသည် အဘယ်မှာလျှင် ကကြီးနှင့် ခကွေးကို ရောနှောစေနိုင်ပါမည် နည်း။ </p>
	<p class="block_14">“ဒါကြောင့် ဆရာမဟာ သစ္စာဖောက်ဆိုတာပေါ့” </p>
	<p class="block_14">“မဟုတ်ဘူး ကိုထွန်း။ ဖြူဖြူဟာ ကိုထွန်းပြောသလို ကိုအောင်သူကို သစ္စာဖောက်တယ်လို့ ပြောတာက ကိုထွန်းကိုယ်တိုင် ကိုအောင်သူ့ဘက်ကနေပြီး ပြောနေတာ။ ဒါပေမဲ့ ဖြူဖြူ အသိုက်အဝိုင်း၊ ဖြူဖြူအခြေအနေနဲ့ ဖြူဖြူဘက်ကကြည့်ရင် ဖြူဖြူဟာ သူ့အသိုက်အဝိုင်းကို သစ္စာစောင့်သိ ရိုသေတယ် မဆိုနိုင်ဘူးလား” </p>
	<p class="block_14">ကိုကိုထွန်းသည် တရားရုံးအဆောက်အအုံကြီးကို မျှော်ငေးပြီး အတွေးပျံ့လွင့်နေပြန်၏။ ထိုအတွေးသည် ကြည်လင်ခြင်းမရှိ။ </p>
	<p class="block_14">“အခု ဒါတွေကို ကိုအောင်သူ သိပြီလား” </p>
	<p class="block_14">“မသိသေးဘူး။ နောက်ဆုံးသတင်းအရဆိုရင် ဖြူဖြူဟာ လာမယ့်နွေရာသီမှာ ဆရာဝန် တယောက်နဲ့ လက်ထပ်မယ်လို့ ကြားရတယ်။ အဲဒီသတင်းတွေဟာ အမှန်အတိုင်းဆိုရင် ကိုအောင်သူဟာ ထောင်ထဲကနေပြီး သတင်းစာက သူ့ချစ်သူရဲ့သတင်းကို တွေ့ရမှာပဲ။ ဒီတော့ ကျွန်တော်တို့အနေနဲ့ အဖြစ်မှန်ကို ကြိုပြီးပြောဖို့ လိုမလို စဉ်းစားရပြီ။ အဲဒါကို ကျွန်တော် တိုင်ပင်တာပဲ” </p>
	<p class="block_14">သည်ကိစ္စကိုတော့ ကိုအေးလွင် စဉ်းစားသလို ကိုကိုထွန်းလည်း စဉ်းစားရလေပြီ။ </p>
	<p class="block_14">“ကျွန်တော်တို့က ကြိုမပြောပြန်ရင်လည်း သိရက်နဲ့ ဖုံးကွယ်ထားတာ သူ့ကို အထင်သေးတာပဲလို့ ထင်ဦးမယ်” </p>
	<p class="block_14">ခဏကြာ စကားပြတ်နေပြီးမှ ကိုအေးလွင်က စကားကို ဆက်သည်။ </p>
	<p class="block_14">“ဟုတ်တယ်၊ ကျွန်တော်လည်း ဒါကိုပဲ စဉ်းစားနေတာ၊ ဘာပဲဖြစ်ဖြစ် ကျွန်တော်တို့အနေနဲ့ သိသမျှတော့ ပြောထားသင့်တာ အမှန်ပေါ့၊ ဒါပေမဲ့ သူစိတ်မချမ်းမသာ ဖြစ်ရမှာကလည်း သေချာတယ်၊ ဒီအချိန်မျိုးမှာမှ ဒီဆရာမကလည်း” </p>
	<p class="block_14">“ဆရာမချည်းပဲ ဒေါသဖြစ်မနေပါနဲ့ ကိုထွန်းရာ၊ ကျွန်တော်သာ ကိုအောင်သူ့နေရာမျိုး အနေနဲ့ဆိုရင် ကိုယ့်ကိုယ်ကိုယ် အပြစ်တင်မှာပဲ” </p>
	<p class="block_14">“ဘာဖြစ်လို့” </p>
	<p class="block_14">“ခုတင်ကပဲ ကျွန်တော်ပြောခဲ့ပါပြီ ကိုထွန်း” </p>
	<p class="block_14">ကိုအေးလွင်သည် ကိုကိုထွန်း၏မျက်နှာကိုစေ့စေ့ကြည့်ပြီး စကားစကို ဖြတ်ထားလိုက်သည်။ အမှန်က သူ့မှာ ပြောချင်နေသောစကားက ရှိသေးသည်။ သည်စကားမှာ သူပြောချင်သော အဓိက စကား ဖြစ်သည်။ သည့်အတွက် သူစဉ်းစားရ၏။ </p>
	<p class="block_14">ယခုအချိန်အထိ သူတို့နှစ်ယောက်သည် ကိုအောင်သူ၏ အရေးကိစ္စတခုတည်းကိုသာ ဦးတည်ပြောဆိုနေသည်ဟု ကိုကိုထွန်း ထင်မှတ်၏။ </p>
	<p class="block_14">နေရောင်သည် ပျောက်ကွယ်လေပြီ။ </p>
	<p class="block_14">“ခင်ဗျား စဉ်းစားကြည့်လေ၊ ကျွန်တော့်လို ယာသမားတယောက်က အထက်တန်းစား မိန်းကလေးတယောက် ကြိုက်နေပါပြီတဲ့။ အဲဒီမိန်းကလေးဆီက တုံ့ပြန်တဲ့အချစ်ကို မရလို့ ကျွန်တော်ဟာ သူ့ကို ကျိန်ဆဲ ပြစ်တင်သင့်သလား။ တခါ အဲဒီမိန်းကလေးကပဲ သူလိုလားတဲ့ အလွှာအတန်းအစားက လူတယောက်ကို ချစ်မယ် ဆိုပါတော့။ ဒီအတွက် ကျွန်တော်က သူ့ကို အပြစ်ဆိုရမှာလား။ ဒီနေရာမှာ အဓိကက အစဉ်အလာကို မဆင်ခြင်ဘဲ ချစ်တတ်တဲ့ ကျွန်တော့် ကိုယ်ကိုသာ အပြစ်ဆိုဖို့ မကောင်းဘူးလား” </p>
	<p class="block_14">ကိုကိုထွန်းသည် ရုတ်တရက် တုန်လှုပ်သွားသည်။ ကိုအေးလွင်သည် သူ့စကားကို အတော်ပင် အလေးအနက်ထား၍ ပြောဆိုနေမှန်း ကိုကိုထွန်း သိသည်။ သူ့စကားမှာ အနက်တခုခုကို ဆောင်သည်ဟုလည်း သိ၏။ သို့သော် ထိုစကား၏ အနက်အဓိပ္ပာယ် ပြည့်ပြည့်စုံစုံကို ကိုကိုထွန်း ရေရေလည်လည် သဘောမပေါက်။ </p>
	<p class="block_14">“ဒီစကားက ဘာကိုဆိုချင်တာလဲ ကိုအေးလွင်” </p>
	<p class="block_14">ကိုအေးလွင်ထံက စကားသည် ချက်ချင်းပြန်မလာ။ </p>
	<p class="block_14">မလှမ်းမကမ်း ပတ်ဝန်းကျင်မှာသာ လှုပ်ရှားအသက်ဝင်နေ၏။ သူတို့နှစ်ယောက်သည်မူ ဆိတ်ငြိမ်သွားကြပြန်သည်။ အတန်ကြာမှပင် </p>
	<p class="block_14">“ကျွန်တော် စောစောကပြောခဲ့တယ် မဟုတ်လား ကိုထွန်း၊ ကျွန်တော်နဲ့ ပတ်သက်တယ် ဆိုတာလေ” </p>
	<p class="block_14">ကိုကိုထွန်းသည် အသက်ကို ပြင်းပြင်းမရှူဝံ့ဟု ထင်သည်။ စိတ်ထဲမှာသာ တုန်လှုပ် ချောက်ချားစ ပြုလာ၏။ </p>
	<p class="block_14">“ဒီနေရာမှာ ကျွန်တော် အများဆုံး စိတ်မကောင်းတာက ကျွန်တော်နဲ့ ကိုထွန်းတို့ ပြဿနာပဲ” </p>
	<p class="block_14">ကိုကိုထွန်း နှုတ်အနေပေပြီ။ </p>
	<p class="block_14">“ကျွန်တော် ဘာပြောချင်တယ်ဆိုတာ နားလည်ရဲ့လားဟင်၊ ဒီစကားကို ကျွန်တော် ပြောသင့် မပြောသင့် အကြာကြီး စဉ်းစားပါတယ်၊ ဒါပေမဲ့ တခြားလူ၊ တခြားအခြေအနေတွေမှာ ကျွန်တော် ဘာမှမပြောဘဲ မျိုသိပ်ထားဆိုရင် ထားဖို့ ဝန်မလေးဘူး၊ ခုကိစ္စမှာကျတော့ ကျွန်တော် ခင်ဗျားကို ပြောဖို့ အချိန်တန်ပြီလို့ ထင်တယ်၊ ဒီနေရာမှာ ကျွန်တော် တခုတော့ ကြိုပြီးတောင်းပန်ထားပါရစေ။ ကျွန်တော့်အထင်အမြင် အယူအဆတွေ မှားတယ်ဆိုရင် ကျွန်တော့်ကို ခင်ဗျား ခွင့်လွှတ်ပါ” </p>
	<p class="block_14">ဥယျာဉ်တွင်း၌ မီးများ လင်းလာပေပြီ။ ကိုကိုထွန်း မလှုပ်မချောက်။ </p>
	<p class="block_14">“ကျွန်တော် တခုမေးမယ် ကိုထွန်း၊ ခင်ဗျား ကျွန်တော့်ကို အထင်လွဲနေသလား၊ သို့မဟုတ် ကျွန်တော်နဲ့ပတ်သက်ပြီး ခင်ဗျား မကျေမနပ် ဖြစ်နေသလား”</p>
	<p class="block_14">ရုတ်တရက်တော့ ကိုကိုထွန်း ထိတ်လန့်တုန်လှုပ်သွား၏။ ချက်ချင်းပင် ဟန်ဆောင်လိုက်ပြီး </p>
	<p class="block_14">“နေစမ်းပါဦး ကိုအေးလွင်၊ ဒီမေးခွန်းကို ကိုအေးလွင် ဘာဖြစ်လို့ မေးနေတာလဲ”  </p>
	<p class="block_14">“မေးရမယ် ကိုထွန်း၊ မေးရမယ်၊ ကျွန်တော် ခုလိုမေးလိုက်တဲ့အတွက် ခင်ဗျားနဲ့ ကျွန်တော်တို့ကြားမှာရှိတဲ့ သံသယတွေ၊ သင်္ကာမရှင်းတာတွေ ပျောက်သွားနိုင်တယ်ဆိုတဲ့ အယူအဆနဲ့ ကျွန်တော် မေးရမှာပဲ။ ဒီမှာ ကိုထွန်း။ ခင်ဗျားနဲ့ ကျွန်တော်တို့ဟာ တွေ့စက အလွန်ခင်မင် ရင်းနှီးခဲ့ကြဖူးပါတယ်။ ခင်မင်ရင်းနှီးမှုဆိုတာ တဦးအပေါ်တဦး သံသယကင်းရှင်းမှုပဲ။ ကျွန်တော်ဟာ ခင်ဗျားကို ညီအစ်ကိုလို အမှတ်ထားပြီး ခင်မင်ခဲ့တာပါ။ ဒါပေမဲ့ နောက်ပိုင်းကျတော့ ခင်ဗျားဟာ ကျွန်တော်နဲ့ ပတ်သက်လို့ သဘောထား ပြောင်းလဲလာဟန်ရှိတယ်။ ဒါကို ကျွန်တော် ပထမတော့ အမှတ်မဲ့ပဲ နေခဲ့တယ်။ နောက်တော့ ခင်ဗျားနဲ့ ကျွန်တော်တို့ တစတစ ခင်မင်မှု လျော့နည်းလာကြတယ်လို့ ကျွန်တော် နားလည်လာတယ်။ ဒီတော့ ကျွန်တော် အကြောင်းရင်းကို ရှာရရော” </p>
	<p class="block_14">ကိုအေးလွင်သည် သူ့ရင်ထဲတွင် မျိုသိပ်ထားခဲ့ရသောစကားတို့ကို အစပြု အန်ချနေသည် ဖြစ်သောကြောင့် စိတ်အနည်းငယ် ပေါ့ပါးလာဟန်ရှိ၏။ </p>
	<p class="block_14">ကိုကိုထွန်းစိတ်မှာမူ ရှုပ်ထွေးလာ၏။ ဝမ်းနည်းသည်လည်းဖြစ်၏။ သူ့ကိုယ်သူလည်း မလုံမလဲ ဖြစ်ကာ ရှက်စနိုးစိတ်ဝင်လာရလေသည်။ သည်အချိန်မှာ သူစကားဖြတ်၍ ပြောချင်သည်။ သို့သော် သူ့မှာ ပြောချင်သော စကားသည် အသင့်မရှိ။ </p>
	<p class="block_14">“အမှန်က ကျွန်တော်ဟာ ခင်ဗျားနဲ့ သန္တာနွယ်ကို သီးခြားခွဲပြီး စဉ်းစားတာ ကျွန်တော်ရဲ့ ပထမဆုံးအမှား ဖြစ်လာတယ်” </p>
	<p class="block_14">“ဘာဆိုင်လို့လဲ၊ ကိုအေးလွင်၊ ဒါဟာ ဘာမှမဆိုင်ပါဘူး” </p>
	<p class="block_14">မလုံမလဲပြောလိုက်သောစကား ဖြစ်သောကြောင့် ထိုစကားသည် သေသပ်ခြင်းမရှိ။ </p>
	<p class="block_14">“ဘာဆိုင်တယ်။ မဆိုင်ဘူးဆိုတာ စကားနဲ့ ပြောလို့မရဘူး ကိုထွန်း။ အခြေအနေက ပြောမှသိနိုင်တယ်၊ ကျွန်တော် ပွင့်ပွင့်လင်းလင်းပဲ မေးပါရစေ ကိုထွန်း၊ ခင်ဗျား ကျွန်တော့်အပေါ်မှာ ဘာဖြစ်လို့ ခပ်ခွာခွာ ဖြစ်လာရတာလဲ” </p>
	<p class="block_14">ကိုကိုထွန်း မဖြေတတ်။ </p>
	<p class="block_14">“ကျွန်တော် နွယ့်ကို စာပေးတာ ခင်ဗျားသိတယ် မဟုတ်လား” </p>
	<p class="block_14">ကိုကိုထွန်း မဖြေချင်။ </p>
	<p class="block_14">“နွယ်က ကျွန်တော့်အတွက် ခင်ဗျားကတဆင့် စကားလူကြုံပါးတယ် မဟုတ်လား၊ အဲဒါကိုရော ခင်ဗျား ဘာဖြစ်လို့ ကျွန်တော့်ကို မပြောတာလဲ” </p>
	<p class="block_14">ကိုကိုထွန်း မဖြေရဲ။ </p>
	<p class="block_14">“ပြောစမ်းပါ ကိုထွန်း၊ ခင်ဗျားဟာ ဘာဖြစ်လို့ ရင်ထဲမှာရှိတဲ့ စကားတွေကို မျိုသိပ်ထားရတာလဲ” </p>
	<p class="block_14">“ကျွန်တော် ဘာပြောရမှာလဲ” </p>
	<p class="block_14">“ခင်ဗျား နွယ့်ကို ဘယ်လိုသဘောထားတယ်ဆိုတာ၊ ဒါမှမဟုတ် ကျွန်တော်နဲ့ပတ်သက်ပြီး ခင်ဗျားသဘောထား” </p>
	<p class="block_14">“ကျွန်တော် မပြောတတ်ဘူး” </p>
	<p class="block_14">စကားက တုံးတိတိနိုင်သည်။ </p>
	<p class="block_14">“မပြောတတ်တာလား၊ မပြောချင်တာလားဗျာ” </p>
	<p class="block_14">“နှစ်ခုစလုံးပဲ” </p>
	<p class="block_14">အရှက်ကြောင့်ဖြစ်သော ဒေါသငွေ့သည် သမ်းလာ၏။ </p>
	<p class="block_14">“ဒါပေမဲ့ ကျွန်တော်တို့ချင်းမှာတော့ ခင်ဗျား ပြောတတ်အောင်ရော၊ ပြောချင်အောင်ရော ကြိုးစားသင့်တယ်” </p>
	<p class="block_14">ကိုကိုထွန်း စဉ်းစားရလေပြီ။ </p>
	<p class="block_14">ကိုအေးလွင်သည် စကားကို မဆက်။ မသဲမကွဲကျနေသော အလင်းရောင်အောက်က ကိုကိုထွန်း၏ အတွေးစများကို ဖမ်းမိရန် ကြိုးစား၏။ နှစ်ဦးစလုံး၏ အတွေးစများသည် လွင့်ပျံနေ၏။ </p>
	<p class="block_14">အတန်ကြာ တိတ်ဆိတ်နေပြီးမှ </p>
	<p class="block_14">“ခင်ဗျား နွယ့်ကို ချစ်တယ်မဟုတ်လား ကိုအေးလွင်” </p>
	<p class="block_14">“ဒါကို ကျွန်တော် မငြင်းပါဘူး” </p>
	<p class="block_14">“နွယ်ကကော ခင်ဗျားကို ချစ်နေတာပဲမဟုတ်လား” </p>
	<p class="block_14">“ဒါက ခင်ဗျားအထင်ပါ ကိုထွန်း” </p>
	<p class="block_14">စကားစသည် ပြတ်သွားပြန်၏။ </p>
	<p class="block_14">“မဟုတ်ဘူးလေ၊ နွယ်ဟာ ခင်ဗျားကို ချစ်နေတာပါ” </p>
	<p class="block_14">ကိုကိုထွန်းသည် မချိသောအသံဖြင့် ပြောသည်။ </p>
	<p class="block_14">“ဒါကို ခင်ဗျား အသေအချာပြောနိုင်လို့လား ကိုထွန်း” </p>
	<p class="block_14">“ကျွန်တော် သိနေသလိုပဲ” </p>
	<p class="block_14">“တကယ်သိတာမှ ဟုတ်ရဲ့လားဗျာ” </p>
	<p class="block_14">စဉ်းစားရပြန်သည်။ နှစ်ဦးစလုံးသည် ပတ်ဝန်းကျင်ကို လုံးဝမေ့လျော့နေ၏။ </p>
	<p class="block_14">“ကဲ ဒါဖြင့် ကျွန်တော်မေးမယ်၊ နွယ်က ခင်ဗျားကို ချစ်နေတာလို့ ကျွန်တော် ထင်ရင်ကော” </p>
	<p class="block_14">ကိုအေးလွင်က တိတ်ဆိတ်ခြင်းကို ဖြိုခွင်းပစ်သည်။ </p>
	<p class="block_14">“ဒါဟာ မဖြစ်နိုင်ပါဘူး” </p>
	<p class="block_14">“ဒီမှာ ကိုထွန်း၊ ဒီလောကမှာ မဖြစ်နိုင်တာဟာ ဘာမှမရှိဘူး၊ မဖြစ်သေးတာသာရှိတယ်၊ နွယ့်ကို ခင်ဗျား ချစ်နေတာကရော” </p>
	<p class="block_14">“ကျွန်တော် နွယ့်ကိုချစ်ပါတယ်လို့ မပြောဖူးဘူး” </p>
	<p class="block_14">“ဟုတ်ပါတယ်၊ ကျွန်တော်ကလည်း ခင်ဗျား နွယ့်ဆီမှာ ချစ်ရေးဆိုပြီးပြီလို့ ပြောတာ မဟုတ်ဘူး ကိုထွန်း၊ ဒါပေမဲ့ ခင်ဗျားချစ်နေတယ် မဟုတ်လား၊ ဒါမှမဟုတ် နွယ်က ခင်ဗျားကို ချစ်နေတာရင်လည်း ဖြစ်ရမယ်” </p>
	<p class="block_14">“ဒါတွေကို ဘာဖြစ်လို့ ပြောနေရတာလဲ ကိုအေးလွင်” </p>
	<p class="block_14">“ဒီအဖြေကို လိုချင်ရင် ကျွန်တော့်အပေါ်မှာ ဘာဖြစ်လို့ ခင်ဗျား စိမ်းကားလာတာလဲ ဆိုတာကို အရင်ဖြေပါ ကိုထွန်း” </p>
	<p class="block_14">“ကျွန်တော် ခင်ဗျားကို မစိမ်းကားပါဘူး” </p>
	<p class="block_14">“နွယ်နဲ့ပတ်သက်ပြီးတော့ ခင်ဗျား ကျွန်တော့်ကို သံသယမထားဘူးလား” </p>
	<p class="block_14">စကားစသည် ပြတ်သွားပြန်၏။ </p>
	<p class="block_14">“သံသယထားတာတော့ မဟုတ်ဘူး ကိုအေးလွင်” </p>
	<p class="block_14">ကိုကိုထွန်းသည် အတန်ကြာစဉ်းစားနေပြီး ပြတ်သွားသော စကားစကို ဆက်သည်။ </p>
	<p class="block_14">“ကျွန်တော် အမှန်သဘော သက်ရောက်အောင် အတတ်နိုင်ဆုံး ကြိုးစား ပြောမယ်။ ဟုတ်တယ်၊ ခင်ဗျား နွယ့်ကိုစာပေးတာ နွယ်ပြောပြလို့ ကျွန်တော် သိတယ်။ ပြီးတော့ နွယ်က ခင်ဗျားကို ပြောပါဆိုပြီး စကားလူကြုံပါးတယ်။ ဒါတွေအားလုံး ဟုတ်တယ်။ ဒါပေမဲ့ ကျွန်တော် ခင်ဗျားကို မပြောဘူး။ ဒါကတော့ ရှင်းပါတယ် ကိုအေးလွင်၊ ဘာဖြစ်လို့မပြောတုံး ဆိုတာကိုလည်း ကျွန်တော် သူ့ကို ပြောပြခဲ့ဖူးပါတယ်”</p>
	<p class="block_14">“ဘာဖြစ်လို့တုံး၊ ဆိုပါဦးလေ”</p>
	<p class="block_14">“ကျွန်တော် ခင်ဗျားတို့နှစ်ယောက်ကြားမှာ မဝင်ချင်ဘူး။ အထူးသဖြင့် ကျွန်တော်ဟာ ဘယ်သူတွေရဲ့အချစ်ဇာတ်လမ်းမှာမှ လူကြမ်း မဖြစ်ချင်ဘူး။ ဒီနေရာမှာ ခင်ဗျားပြောသလို ကျွန်တော်ဟာ နွယ့်ကို တဖက်သတ် ချစ်နေမိတယ်ဆိုတာ ဟုတ်ချင်ဟုတ်မယ်၊ ဒါပေမဲ့ ကျွန်တော်ကိုယ်တိုင်တော့ အတိအကျ ဝေခွဲမရဘူး၊ ဒီတော့ ကျွန်တော်ဟာ နွယ့်ကို မချစ်သေးဘူးပဲ ထားမယ်။ ခင်ဗျားက ချစ်ရေးဆိုပြီးတဲ့အချိန်အထိ ကျွန်တော်ဟာ နွယ့်ကို မချစ်မိသေးဘူး ဆိုပေမဲ့ တချိန်ချိန်မှာ နွယ့်ကို ကျွန်တော် ချစ်မိတော့မှာပဲလို့ ထင်လာရတယ်၊ ဒီပြဿနာဟာ အတော်ခက်သားပဲ ကိုအေးလွင်၊ ချစ်တယ်၊ မချစ်ဘူးဆိုတာ ကျွန်တော်တို့ဟာ ဘာနဲ့ စံထိုးပြီး ဆုံးဖြတ်ရမှာလဲ ကိုအေးလွင်” </p>
	<p class="block_14">ကိုကိုထွန်းသည် သူ့စကားကိုဖြတ်ပြီး အဝေးသို့ မျှော်ငေးစူးစိုက်ကြည့်ပြန်၏။ သူ့မှာ စကားမကုန်သေးသည်ကို ကိုအေးလွင် သိသည်။ </p>
	<p class="block_14">ယခုမှပင် ကိုကိုထွန်းသည် သန္တာနွယ့်ကို ချစ်နေပြီလားဟူ၍လည်း ပြန်လည် စဉ်းစားရသည်။ သူ မပွင့်လင်းဘူးဆိုတာကိုလည်း သူသိသည်။ စင်စစ် နွယ်နှင့်ပတ်သက်လျှင် သူ့မှာ အတွေးရှုပ်သည်။ ထို့ကြောင့် အပြောလည်း ရှုပ်သည်။ ခါတိုင်းဆိုလျှင် တိကျစွာ၊ ရှင်းလင်းစွာ ပြောဆိုဖို့ ဝန်လေးသည် မရှိပါဘဲလျက် ယခုအခါ ပိုင်နိုင်ရေရာခြင်း မရှိသည့်အတွက် ကိုကိုထွန်း ပင်ပန်းသည်။ ယခုအချိန်အထိ သူ စကားတွေ အများကြီး ပြောခဲ့မိပြီကိုလည်း သူ သိသည်။ သို့ပေမဲ့ သူ ဘာဆိုလိုသနည်း၊ ယခုထက်တိုင် မရှင်းသေး။ </p>
	<p class="block_14">“အမှန်တော့ ဒီနေရာမှာ ကျွန်တော်တို့နှစ်ယောက်အကြောင်းကသာလျှင် အဓိက ဖြစ်သင့်ပါတယ်” </p>
	<p class="block_14">ကိုအေးလွင် ပြောသည်။ </p>
	<p class="block_14">“ဒီတော့ ဘာပဲဖြစ်ဖြစ် ခင်ဗျား ကျွန်တော့်အပေါ်မှာ ဘာသံသယမှ မရှိစေချင်ဘူး၊ ဒီသံသယကြောင့် ကျွန်တော်တို့ဆက်ဆံရေးမှာလည်း အနှောင့်အယှက် မဖြစ်စေချင်ဘူး” </p>
	<p class="block_14">သည်စကားကို ကြားရသောအခါ ကိုကိုထွန်း ရှက်လည်း ရှက်သည်။ ဝမ်းလည်းနည်းသည်။ ကိုအေးလွင်ပြောသလို သံသယထား၍ ဝန်တိုစိတ်ပွားသည်မျိုးဆိုလျှင် မိမိသာလျှင် စိတ်ထားနုနယ် ကျဉ်းမြောင်းခြင်း ဖြစ်သည်ဟု ကိုကိုထွန်း သိ၏။ သည်လိုဆို ဖွင့်ဟဝန်ခံခြင်းနှင့် ရှင်းလင်း တောင်းပန်ခြင်းမျိုးကို သူ ပြုလုပ်သင့်သည်ဟုလည်း တွေး၏။ တကယ်ပဲ သူ ဝန်တိုတတ်သည်လား၊ မရှုဆိတ်နိုင် ဖြစ်နေသည်လားဟုလည်း တွေးသေးသည်။ ဒါတွေအားလုံး မဖြစ်နိုင်ဘူးဟုလည်း ငြင်းသည်။ သည်တနေရာတည်းမှာပင် အတွေးများစွာ ရှုပ်ရသည်။ သူသည် ကိုအေးလွင်ဘက်သို့ တချက်စောင်းငဲ့သည်။ သည်အခါ ပြောစရာ စကားစကို ရုတ်ခြည်းတွေ့၏။ </p>
	<p class="block_14">“ထားပါတော့လေ၊ ကျွန်တော့်ကိစ္စထက် အခုပြောကြမှာက ကိုအေးလွင်ရဲ့ကိစ္စပဲဟာ” </p>
	<p class="block_14">“ဒါပေမဲ့ ကျွန်တော့်ကိစ္စမှာ အားလုံးဆက်သွယ်နေပြီမဟုတ်လား ကိုထွန်း” </p>
	<p class="block_14">“ဒါကို ကျွန်တော် အသေအချာ မပြောတတ်ဘူး ကိုအေးလွင်၊ ဒါပေမဲ့ ကျွန်တော်ဟာ ခင်ဗျားနဲ့ နွယ်တို့ရဲ့ အချစ်ခရီး ဖြောင့်ဖြူးနိုင်ဖို့ အများဆုံး ဆန္ဒပြုပါ့မယ်” </p>
	<p class="block_14">ကိုအေးလွင်သည် လျော့လျော့ရဲရဲ ပြုံးလိုက်သည်။ </p>
	<p class="block_14">“ဒီစကားအတွက် ကျွန်တော် ဝမ်းသာတယ် ကိုထွန်း၊ ဒါပေမဲ့ ကျွန်တော် ပြောပြီးပါပြီ၊ နွယ်ဟာ သူ့အဖို့ ရွေးရမယ့်လူ နှစ်ယောက်ရှိတယ် ဆိုပါစို့၊ အဲဒီလို လူနှစ်ယောက် ဖြစ်နေရင် ကျွန်တော့်ကိုထက် တခြားလူကို ရွေးမှာပေါ့” </p>
	<p class="block_14">“ဒီစကားကို ကျွန်တော် နားမလည်ဘူးဗျာ” </p>
	<p class="block_14">“ဟုတ်တယ်၊ ကျွန်တော်ကိုယ်တိုင်လည်း မရှင်းဘူး၊ ဒါပေမဲ့ နွယ်နဲ့ ပတ်သက်ရင် ခင်ဗျားဟာ ပထမလူ၊ ကျွန်တော်ဟာ ဒုတိယလူလို့တော့ ကျွန်တော် အကဲခတ်မိတယ်” </p>
	<p class="block_14">“ခင်ဗျာ” </p>
	<p class="block_14">“အံ့သြလိုက်တာလား ကိုထွန်း၊ ဘာကို အံ့သြတာလဲ” </p>
	<p class="block_14">“ကျွန်တော်သိသမျှက နွယ့်ကို ခင်ဗျား အဦးဆုံး ချစ်ရေးဆိုတာပါ” </p>
	<p class="block_14">“ဟုတ်ချင်ဟုတ်မယ်၊ ဒါပေမဲ့ နွယ့်အဖို့တော့ ကျွန်တော်ဟာ ဒုတိယပဲ” </p>
	<p class="block_14">ကိုကိုထွန်း တွေသွားသည်။ </p>
	<p class="block_14">“ဒါကို ခင်ဗျားယုံပါ” </p>
	<p class="block_14">ကိုကိုထွန်းစိတ်သည် ချောက်ချားသွား၏။ </p>
	<p class="block_14">“ဒါကို ခင်ဗျားယုံနိုင်တဲ့တနေ့မှာ နွယ်နဲ့ပတ်သက်လို့ ခင်ဗျား ကျွန်တော့်အပေါ်မှာရှိတဲ့ သံသယ ကင်းနိုင်မယ်လို့ ထင်ပါတယ်” </p>
	<p class="block_14">သည်တခါ ကိုကိုထွန်း အရှက်ရရပြန်သည်။ သူ စကားပြောနိုင်ဖို့ ကြိုးစားသေးသည်။ ဘာစကားမျှ နောက်ထပ်ပြောမထွက်။ ဒါကို ကိုအေးလွင် သဘောပေါက် နားလည်ဟန်ရှိသည်။ </p>
	<p class="block_14">ကိုအေးလွင်သည် စကားကြောင်းကို လှီးလွှဲသည်။ ယခုအခါ သူ ဆွေးနွေးချင်သော ဂျာနယ်လုပ်ငန်းအကြောင်းသို့ ရောက်လာပြန်၏။ ကိုကိုထွန်းသည် ကိုအေးလွင် ဆွေးနွေးလာသော အလုပ်ကိစ္စတွင် ရောယောင် သွေးသောက် ပြောနေရစေကာမူ အတွေးစိတ်သည် မရေမရာ လွင့်ပျံ့နေ၏။ </p>
	<p class="block_14">ထိုညက ကိုအေးလွင်နှင့် ခွဲခွာခဲ့ကြသောအခါ အတွေးကို သောက်ကာ ယစ်မူးရပြီထင်၏။ အိမ်ကိုပြန်ရောက်သောအခါ ၉ နာရီ နီးပေပြီ။ တံခါးကို ပေါက်စမက လှပ်ပေးသည်။ </p>
	<p class="block_14">ပေါက်စမကို သူ အမှတ်မထား။ </p>
	<p class="block_14">“သူ ထမင်းစားတော့မလား” </p>
	<p class="block_14">ပေါက်စမ စကားသည် သူ့နားသို့ ရုတ်တရက် မဝင်။ တအိမ်လုံး တိတ်ဆိတ်နေသည်ကိုလည်း သူ ထူးခြားသည်မထင်။ ‘ခက်လိုက်တာနော်’ ဟု ပေါက်စမ တွေးသည်ကိုလည်း သူ မသိ။ ထုံးစံအတိုင်း အိမ်ပေါ်ရှိ သူ့အိပ်ခန်းသို့ တက်သည်။ </p>
	<p class="block_14">ပေါက်စမသည် လှေကားရင်းမှာ ငိုင်လျက် ကျန်ရစ်သည်။ ပေါက်စမစိတ်ထဲမှာ မသက်မသာနိုင်၏။ သူ သည်လိုပဲ တွေငေးတတ်လွန်းသည်လား၊ သူ သည်လိုပဲ မှိုင်တွေတတ်လွန်း သည်လား၊ သည်လိုပဲ စိမ်းကားတတ်လွန်းသည်လား။ အမေးတွေးများ ယောက်ယက်ခတ်သည်။ </p>
	<p class="block_14">ခဏအတွင်းမှာ ကိုကိုထွန်း၏အိပ်ခန်းဝသို့ ပေါက်စမ ရောက်သည်။ ကိုကိုထွန်းသည် သူ့အိပ်ခန်းဝ၌ ပေါက်စမ ရောက်လာသည်ကို အမှုမထား။ သူ့စိတ်အာရုံသည် နွယ်နှင့် ကိုအေးလွင်၊ ဖြူဖြူနှင့် ကိုအောင်သူတို့ကြားမှာ ယောက်ယက်ခတ်နေ၏။ အများဆုံး လွှမ်းမိုးသည်မှာ နွယ်နှင့် ကိုအေးလွင် ဖြစ်သည်ကို သူသိ၏။ </p>
	<p class="block_14">“သူ ထမင်းမစားဘူးလား” </p>
	<p class="block_14">ပေါက်စမသည် သူ့အိပ်ရာဘေးသို့ ရောက်လာပြီး မေးသည်။ အသံက တုန်ယင်သည်။ </p>
	<p class="block_14">ကိုကိုထွန်းသည် ရုတ်တရက် လန့်သွားသလို ခံစားလိုက်ရ၏။ ပေါက်စမမျက်နှာကို မြင်ရသောအခါ မှင်တက်မိသွားသည်။ သို့သော် စိတ်အာရုံသည် ထိုအမြင်သိစိတ်မှ ချက်ချင်း ရုန်းထွက်သည်။ </p>
	<p class="block_14">ပေါက်စမ မေးသည်ကိုပင် သူ မဖြေရသေးပါကလားဟူ၍ သူ မသိ။ </p>
	<p class="block_14">“သူများမေးနေတာကို မကြားဘူးလား ဟင်” </p>
	<p class="block_14">ပေါက်စမအသံသည် သိသိသာသာ တုန်လာ၏။ </p>
	<p class="block_14">သည်တော့မှပင် ကိုကိုထွန်းသည် အိပ်ရာပေါ်တွင် ပစ်လှဲထားသော သူ့ခန္ဓာကိုယ်ကို ထူထောင်ပြီး မတ်မတ်ထလိုက်သည်။ </p>
	<p class="block_14">“ဟုတ်တယ်၊ မစားဘူး” </p>
	<p class="block_14">အသံသည် အနည်းငယ် မာကျောသည်။ </p>
	<p class="block_14">ပေါက်စမမျက်နှာသည် ကျုံ့ငယ်သွားသည်ဟု ပေါက်စမ ခံစားလိုက်ရသည်။ </p>
	<p class="block_14">ရင်ဆီက ဝမ်းနည်းလွယ်သည်ဟုလည်း သူ ထင်သည်။ သည်နေရာမှ ပြန်လည် ထွက်ခွာဖို့ သူ လုံးဝ သတိမရတော့။ </p>
	<p class="block_14">ကိုကိုထွန်းသည် ယခုတကြိမ်တွင် ပေါက်စမကို စူးစိုက်ကြည့်နေ၏။ ပေါက်စမ၏ ရုပ်သွင်သည် ကြည်လင်ပီသခြင်း မရှိ။ ပေါက်စမ၏ရင်ထဲက ဝေဒနာကိုကား သူ လုံးဝမမြင်။ သူ့ရင်ထဲမှာသာ ဝေဒနာစုံ လှိုင်းခုန်ထနေကြသည်ဟု သူ့စိတ်က ထင်သည်။ </p>
	<p class="block_14">“သူ ဘာဖြစ်နေတာလဲဟင်” </p>
	<p class="block_14">ကိုကိုထွန်း လန့်ဖျပ်သွားပြန်သည်။ သူ့စိတ်နှလုံးသည် အကဲဆတ် လွယ်နေသည်လားဟု ထင်ရ၏။ ပေါက်စမကိုလည်း မျက်လုံးပြူးပြီး ကြည့်ရ၏။ ပေါက်စမ ပြောသည်ကိုကား သူ နားမလည်။ </p>
	<p class="block_14">“ဘာဖြစ်လို့တုံး” </p>
	<p class="block_14">“ဘာဖြစ်ရမလဲ၊ သူ ဟိုတုန်းကနဲ့ မတူတော့တာ အမှန်ပဲ” </p>
	<p class="block_14">သည်စကားကိုလည်း ကိုကိုထွန်း နားမလည်။ </p>
	<p class="block_14">ခပ်စောစောကလည်း လူတယောက်က ဟိုတုန်းကနဲ့မတူသော သူ့အဖြစ်ကို ပြောဆိုလာ၏။ ယခုလည်း ပေါက်စမသည် သူ့အား ဟိုတုန်းကနှင့်မတူဟု ဆိုလာပြန်သည်။ သူ ဘာတွေကွဲလွဲနေ သနည်း စဉ်းစားချင်သည်။ </p>
	<p class="block_14">“သူများ သူ့ကို စကားတွေပြောချင်တာ အများကြီးပဲ” </p>
	<p class="block_14">“ဘာတွေများလဲဟယ်” </p>
	<p class="block_14">ပေါက်စမ ငိုင်သွားသည်။ ပြီးမှ </p>
	<p class="block_14">“ဘာတွေဆိုတာ အစောတုန်းက သူများသိတယ်၊ ဒါပေမဲ့ ခု စဉ်းစားလို့ မရဘူး၊ သူ အရင်ကနဲ့ မတူတာတော့ အမှန်ပဲ” </p>
	<p class="block_14">“ဒါကို ကိုယ် မသိဘူး” </p>
	<p class="block_14">“သူ သိပါတယ်၊ သူ အိမ်ကထွက်မသွားခင်ကတည်းက သူဟာ သူများကို အရင်ကလို ခင်ခင်မင်မင် မရှိတော့တာပဲဟာ” </p>
	<p class="block_14">“ဒါ ကိုယ့်မှာ အလုပ်တွေ များနေလို့ ဖြစ်မှာပါ” </p>
	<p class="block_14">ပေါက်စမ စိတ်ကျေနပ်လောက်သောအဖြေကို မမျှော်လင့်ဘဲ ပေးဖြစ်သည့်စကားအတွက် ကိုကိုထွန်းသည် သူ့ကိုယ်သူ ကျေနပ်သွားသည်။ </p>
	<p class="block_14">“မဟုတ်ပါဘူး၊ သူ လူကြီးဖြစ်လာပြီဆိုပြီး သူများကို မခင်တော့တာ မဟုတ်လား၊ နောက်ပြီး သူနဲ့ သူများကမှ မတူပဲဟာ၊ သိပါတယ်၊ သူများက အစေခံပဲဥစ္စာ၊ ဘယ်အရောတဝင် လုပ်မလဲ၊ သူများသာ အစေခံမဟုတ်ရင် ခင်ချင် ခင်မှာပေါ့” </p>
	<p class="block_14">ပေါက်စမသည် သူ့ခန္ဓာကိုယ်ကို ချာခနဲ လှည့်ထွက်သည်။ သူ့မှာ ပြောစရာစကား မကုန်မှန်း သူသိ၏။ သို့ပေမဲ့ ဘာပြောရမည် မသိ။ </p>
	<p class="block_14">ကိုကိုထွန်းသည် ကြောင်အအနှင့် ကျန်ရစ်သည်။ </p>
	<p class="block_14">အောက်ထပ်တွင် မော်တော်ကား ထိုးဆိုက်လာသံကို သူ မကြား။ </p>
	<p class="block_14">အိမ်သားများ အပြင်မှ ပြန်လာပြီကိုလည်း သူ သတိမထား။ သည်လူတွေ ရှိသည်၊ မရှိသည်ကိုလည်း သူ ဂရုမမူမိ။ </p>
	<p class="block_14">ယနေ့ည သူ့အတွေးအာရုံသို့ နွယ်၊ ပေါက်စမ၊ ကိုအေးလွင်၊ ပြီး ဖြူဖြူ၊ ကိုအောင်သူ၊ အားလုံးသည် ဗလုံးဗထွေးနှင့် ရောက်လာကြသည်။ </p>
	<p class="block_14">ညဆိုသည်မှာ အိပ်စက်နားနေရသော အချိန်မျိုးပါတကားဟူသော အချက်ကို သူ မေ့လျော့နေချေပြီ။ </p>
	<p class="block_6" id="calibre_link-105">◾</p>
</div>

<div class="calibre" id="calibre_link-30">
<h1 class="block_12" id="calibre_link-106">| ၂၆ |</h1>
	<p class="block_13">&nbsp;</p>
	<p class="block_14">နောက်တနေ့နံနက် အိပ်ရာမှ ထသောအခါ နေရောင်သည် အတော်ပင် ထိန်လင်းနေပြီ ဖြစ်လေသည်။ ဤအချိန်မျိုးသည် အိပ်ရာမှ နိုးထပြီး လောကတွင် နေရောင်နှင့်အတူ လှုပ်ရှားသင့်ပြီ ဟူသောအချက်ကို ဆက်လက်မေ့လျော့နေမြဲ ဖြစ်ဟန်ရှိ၏၊ </p>
	<p class="block_14">အိမ်ပေါ်မှ ဆင်းလာခဲ့သောအချိန်အထိ သူသည် အိမ်မှ ထွက်ခွာမည် ဆိုသည်မှအပ ဘယ်သို့သွားမည်၊ ဘာလုပ်သွားမည်ကို ရည်ရွယ်ပြီး မရှိသေးပေ။ အောက်ထပ်ဧည့်ခန်းသို့ ရောက်သောအခါ တိတ်ဆိတ်နေသော ခန်းမကြီးကို မျက်စိတချက်ဝှေ့ပြီး အကဲခတ်လိုက်သည်။ သူ့အလုပ်သည် ဤအိမ်ကြီးတွင် ယနေ့အဖို့ တာဝန်တရပ် ပြီးဆုံးသွားပြီဟု ယူဆဟန်လည်း ရှိလေသည်။ </p>
	<p class="block_14">ပေါက်စမသည် သူ့ဘေးသို့ရောက်လာပြီး နံနက်စာ စားသွားရန် အကြောင်းကြားလာ၏။ ထိုအခါ စိတ်မှတ်မပါဘဲ သူသည် နံနက်စာ စားပွဲသို့ ဝင်၍ထိုင်သည်။ နံနက်စာကို တလုတ်တဆုပ် စားသည်။ </p>
	<p class="block_14">ပေါက်စမသည် သူ့ဘေးတွင်ရပ်လျက် သူ့ကို ငေးစိုက်ကြည့်နေပါတကားဟူ၍ သူ လုံးဝအသိမထား။ </p>
	<p class="block_14">ပေါက်စမအကြောင်းကိုတော့ သူ တွေးမိသေးသလိုပင်။ သည်အခါ ဝမ်းနည်းသည်။ အကြောင်းရင်းကို သူ မသိ။ </p>
	<p class="block_14">အိမ်ခြံဝမှ ထွက်ခါမှပင် သူ ဘယ်သို့သွားရမည်ကို သိသည်။ </p>
	<p class="block_14">နွယ်တို့အိမ်သို့ ထွက်လာစဉ်က နွယ်နှင့်တွေ့လျှင် စကားတွေ တော်တော်များများ ပြောဖြစ်မည်ဟု ထင်သည်။ ထို့ကြောင့် နွယ့်အား ပြောရမည့်စကားတွေကို စဉ်းစားခဲ့သည်။ </p>
	<p class="block_14">သို့သော် နွယ်တို့အိမ်ထဲ ရောက်လာသည်အထိ မည်သူ့ကိုမျှ သဲကွဲစွာ မမြင်ရပေ။ မျက်စိများသည် အလွန်အမင်း အားနည်းနေပြီဟု ထင်သည်။ မဖြစ်နိုင်ပါဘူးဟုလည်း တွေးသည်။ အတန်ကြာမြင့်အောင်ပင် နွယ်တို့အိမ် အိမ်ဧည့်ခန်းမှာ ရပ်လျက် တွေငေးနေမိသည်။ ကြာတော့ ခန္ဓာကိုယ်သည် ညွတ်ခွေလုဆဲဖြစ်လာ၏။ အင်အားများ ချည့်နဲ့ဆုတ်ယုတ်နေပါကလားဟူ၍ မတွေး။ အနီးမှ ကုလားထိုင်တွင် သူ့ကိုယ်ကို ပစ်ချလိုက်သည်။ </p>
	<p class="block_14">တဖက်အခန်းဝမှ ဦးကျော်သာဦး ထွက်လာသည်။ တွေ့လိုသောသူကိုကား မတွေ့ရပေ။ </p>
	<p class="block_14">ယခုအခါ၌ ဦးကျော်သာဦးသည် သူ စီစဉ်ရေးသားပြီးပြီဖြစ်နေသော မြန်မာနိုင်ငံတွင်းသို့ ရောက်ရှိလာသော သာသနာပြုကျောင်းများအကြောင်း စာအုပ်ကြီးကို ပြန်လည်စိစစ်နေခြင်းဖြစ်၏။ </p>
	<p class="block_14">ဦးကျော်သာဦးသည် စာကြည့်ခန်းမှ ထွက်လာလျှင်လာချင်း ကိုကိုထွန်းကို မြင်လိုက်ရသည့် အတွက် အပြုံးဖြင့် နှုတ်ဆက်သည်။ </p>
	<p class="block_14">“အဆင်သင့်ပဲဟေ့၊ ဦးလည်း နေ့လယ်ပိုင်းလောက် ကိုထွန်းတို့ဆီလာမလို့” </p>
	<p class="block_14">ဆိုလာသည်အထိ ထိုစကားသည် ထူးခြားစိတ်ဝင်စားဖွယ်သောစကား ဖြစ်လိမ့်မည်ဟု ကိုကိုထွန်း မမျှော်လင့်ပေ။ </p>
	<p class="block_14">သူသည် နွယ့်ကိုသာ တွေ့ချင်သည်။ </p>
	<p class="block_14">ဦးကျော်သာဦးသည် ထိုအချိန်၌ သန္တာနွယ်ကို မေ့လျော့နေဟန်ရှိ၏။ ထိုအဘိုးကြီးသည် သာသနာပြုကျောင်းများ၏ ရည်ရွယ်ချက်၊ သာသနာပြုကျောင်းများ ရောက်ရှိလာပုံနှင့် ယနေ့ သာသနာပြုကျောင်းများ၏ အန္တရာယ်ကို အကျဉ်းချုံး ပြောပြနေ၏။ </p>
	<p class="block_14">ထိုအချိန်အထိ ကိုကိုထွန်းသည် ဦးကျော်သာဦး၏ စကားများ၌ များစွာ စိတ်ဝင်စားခြင်း မရှိသေးပေ။ </p>
	<p class="block_14">ထိုနောက် ဦးကျော်သာဦးသည် ဂျာနယ်လုပ်ငန်းအကြောင်းကို ဆွေးနွေး၏။ အဓိက ဆွေးနွေးချက်မှာ ဂျာနယ်လုပ်ငန်းကို ခေတ္တရပ်ဆိုင်းထားရန် ဖြစ်လေသည်။ အကြောင်းပြချက်ကား စာမေးပွဲများ နီးကပ်လာပြီ ဖြစ်သောကြောင့် ဂျာနယ်လုပ်ငန်းတွင် ဝါယမစိုက်ထုတ်နေကြရသော ကိုအေးလွင်နှင့် ကိုကိုထွန်းတို့ စာမေးပွဲအတွက် စိတ်အေးလက်အေး ပြင်ဆင်နိုင်ရန်ဟူသော အကြောင်းသည်တကြောင်း၊ ယခုအခါ ဂျာနယ်လုပ်ငန်းမှာ ငွေရေးကြေးရေးအရ အနုတ်လက္ခဏာ ပြနေသည်ဖြစ်ရာ လာမည့် မိုးဦးကျတွင် ဆက်လက်ထုတ်ဝေနိုင်ရေးကို အရှိန်ယူသောအားဖြင့် ဂျာနယ်ကို ယခု နွေရာသီနှစ်လခန့်တွင် ရပ်ဆိုင်းထားရန် လိုအပ်သည်ဟူသော အကြောင်းပြချက် တကြောင်း။ </p>
	<p class="block_14">ထိုအခါ ကိုကိုထွန်းသည် ဦးကျော်သာဦး၏စကားတွင် ပါဝင်ဆွေးနွေးလာရလေတော့သည်။ </p>
	<p class="block_14">ကိုကိုထွန်းသည် ဂျာနယ်ကို ရပ်ဆိုင်းထားမည်ဆိုခြင်းနှင့် ပတ်သက်၍ မည်သို့နည်းနှင့်မျှ လက်မခံနိုင်ပေ။ အထူးသဖြင့် သူတို့စာမေးပွဲများအတွက် ဂျာနယ် ရပ်ဆိုင်းထားရမည်ဆိုခြင်းကို သူ ပို၍ လက်မခံနိုင်။ </p>
	<p class="block_14">“မှန်တယ် ကိုထွန်း၊ ဦးအနေနဲ့ကလည်း ဒီဂျာနယ်လုပ်ငန်းကလေးကို မောင်အောင်သူ မရှိတဲ့အခါမျိုးမှာ ရပ်မပစ်လိုက်ချင်ဘူး၊ ဒါပေမဲ့ ခုလောလောဆယ်မှာတော့ မရပ်ရင် မဖြစ်တဲ့ အခြေအနေတွေကို ရင်ဆိုင်နေရတယ် ကိုထွန်း၊ ကဲပါလေ ဒီကိစ္စကို ဦး တိုက်ကိုလာတော့မှ ထပ်ပြီး ပြောပြပါဦးမယ်” </p>
	<p class="block_14">ဟု ဆိုသည်။ </p>
	<p class="block_14">သည်စကားအဆုံးမှာ ပြောစရာစကား ပြီးဆုံးပြီဟု ကိုကိုထွန်း မှတ်ယူသည်။ နွယ်နှင့်တွေ့ရန် လာခဲ့ရင်းကိစ္စကို သူ မေ့လျော့နေပြန်၏။ </p>
	<p class="block_14">အိမ်မှ ထွက်ခါနီးတွင် ဦးကျော်သာဦးသည် </p>
	<p class="block_14">“ကိုထွန်း ကြည့်ရတာလည်း လူမမာကလေးတယောက်နဲ့ တူနေတယ်၊ ဆရာဝန်လေး ဘာလေး ပြကြည့်ပါဦးလား၊ ကိုထွန်း နေလို့တော့ ကောင်းတယ်နော်” </p>
	<p class="block_14">ဟူသော စကားကို နှုတ်ဆက်စကားအဖြစ် ပြောသည်။ </p>
	<p class="block_14">ကိုကိုထွန်း အမှတ်မထား။ </p>
	<p class="block_14">သူ့စိတ်အာရုံ၌ ဂျာနယ် ရပ်ဆိုင်းရမည့်ကိစ္စနှင့်ပတ်သက်၍သာ မကျေမနပ် ဖြစ်ရသည်။ အထူးသဖြင့် ယခုလိုအချိန်မျိုးမှာ ဂျာနယ်ထုတ်ဝေခြင်းကို ပို၍ မရပ်ဆိုင်းသင့်ဟု သူ ယူဆသည်။ ကိုအောင်သူနှင့် ပတ်သက်သောကိစ္စမှာ တဦးချင်း သံယောဇဉ်စိတ်ထား ဖြစ်သောကြောင့် ကိုအောင်သူ မရှိခိုက်တွင် ဂျာနယ်ရပ်ဆိုင်းရမည်ကို သူ ဘာမျှ စောဒနာမတက်လို။ သို့ပေမဲ့ တရုတ်ဖြူကျူးကျော်မှု ဆန့်ကျင်တိုက်ခိုက်ရေးအရှိန် ပြင်းထန်နေသောကာလမျိုး၊ ပြည်တော်သာ စီမံကိန်းများနှင့် ပတ်သက်သော ဝေဖန်မှုများ လိုအပ်နေသောကာလမျိုး၊ နိုင်ငံခြား အကူအညီ အထောက်အပံ့နှင့် အန္တရာယ်များ၊ နိုင်ငံခြားယဉ်ကျေးမှုများ ထိုးဖောက်ဝင်ရောက်မှု အဟုန် ပြင်းထန်လာသောအခါမျိုး၌ နယ်ချဲ့ဆန့်ကျင်ရေး၊ အမျိုးသားစည်းလုံးရေး၊ အမျိုးသားယဉ်ကျေးမှု ထိန်းသိမ်းရေး ဂျာနယ်တစောင်ကို ဆက်လက်ထုတ်ဝေနေသင့်သည်ဟု ကိုကိုထွန်းသည် ရိုးသားစွာ ယုံကြည်၏။ သည့်ထက်ပို၍ သူ ဘာမျှမသိ။ </p>
	<p class="block_14">“ဟုတ်တယ်။ ညကတည်းက ကျွန်တော် ဒီအကြောင်းကို ပြောဖို့ပဲ၊ ညကတော့ ခင်ဗျားရော ကျွန်တော်ရောဟာ တခြားကိစ္စဘက်မှာ စိတ်ဝင်စားမှု ထက်သန်သွားတယ်လို့ သဘောရတာကြောင့် ကျွန်တော် ဘာမှ ပြည့်ပြည့်စုံစုံ မပြောဖြစ်ခဲ့ဘူး” </p>
	<p class="block_14">ကိုအေးလွင်နှင့် တွေ့သောအခါ ကိုအေးလွင်သည် ဂျာနယ်လုပ်ငန်းနှင့် ပတ်သက်၍ တော်တော်များများ ရှင်းလင်းပြလာ၏။ </p>
	<p class="block_14">မှန်သည်။ ဂျာနယ်လုပ်ငန်းမှာ စကတည်းကပင် ငွေရေးကြေးရေးအရ အောင်မြင်မှု ရရှိခဲ့သည် မဟုတ်ပေ။ ကိုအောင်သူသည် သူ ဝတ္ထုရေး၍ရသော စာမူခကို အရင်းဖြည့်ခြင်းဖြင့် ဂျာနယ်အတွက် အရှုံးငွေမှာ ကာမိသည်ဟူ၍ မရှိခဲ့ပေ။ ထို့ကြောင့် ဦးကျော်သာဦးသည် လွန်ခဲ့သော နှစ်နှစ်လောက်ကစ၍ ဂျာနယ်လုပ်ငန်းအတွက် ငွေရင်းထောက်ပံ့မှု ပြုခဲ့ရလေသည်။ ပြီးခဲ့သော ရက်ပိုင်းအတွင်းကမူ ဦးကျော်သာဦးသည် သူ့သမီး တက္ကသိုလ်ရောက်စနှစ်က ဝယ်ယူထားသော ၅ဝဝဝ တန် မော်တော်ကားကလေးကိုပင် ရောင်းပစ်လိုက်ရပြီးဖြစ်၏။ ဦးကျော်သာဦး ယခုနေထိုင်သောမြေနှင့် တိုက်အိမ်ငယ်သည်ပင်လျှင် လွန်ခဲ့သောနှစ်က ဘဏ်တခုတွင် ပေါင်ထားပြီး ဖြစ်သည်ဟု သိရလေသည်။ </p>
	<p class="block_14">သည်တော့လည်း ကိုကိုထွန်းသည် ဦးကျော်သာဦးတိုက်သို့ ရောက်လာပြီး ဂျာနယ် ရပ်ဆိုင်းထားရန် ဖြေရှင်းပြောဆိုမည်ဆိုခြင်းကိုပင် ဆက်လက်နားထောင်ရန် မလိုအပ်တော့ဟု ယူဆလိုက်သည်။ </p>
	<p class="block_14">ထိုနေ့က တနေ့လုံးပင် ရုပ်ရှင်ရုံတွေမှာသာ တရုံပြီးတရုံ ကူးပြောင်းခဲ့သည်။ ညဉ့်တနာရီကျော်မှပင် အိမ်သို့ ပြန်ရောက်သည်။ </p>
	<p class="block_14">နွယ်နှင့် တွေ့ဆုံဖို့ကိုကား သူ မေ့သွားပေပြီ။ </p>
	<p class="block_14">သို့ဖြင့် နောက်ထပ် ရောက်လာသော နေ့ရက်များစွာကို သူသည် အမှတ်မထင် ဖြတ်သန်းခဲ့လေသည်။ </p>
	<p class="block_14">ထိုအခါကျတော့လည်း ဦးထွန်းတင်သည် နောက်တပတ်အတွင်း ဆက်ဖြေဆိုရမည့် စာမေးပွဲနှင့် ပတ်သက်၍ သားဖြစ်သူအား တကြိမ်မျှ သတိပေးစကား ပြောဖြစ်သေး၏။ </p>
	<p class="block_14">ကိုကိုထွန်း များစွာ အလေးအနက် မထားသည်ကို သိရသောအခါ ဦးထွန်းတင်သည် ထိုသားနှင့်ပတ်သက်၍ နောက်ထပ် တစုံတရာ ပြောဆိုရန် မလိုအပ်တော့ဟု ယူဆလိုက်သည်။ ပြီး သင်းထိုက်နှင့် သင်းကံဟူသော စိတ်နှလုံးမျိုးကိုလည်း မွေးမြူ၏။ </p>
	<p class="block_14">မည်သို့ဖြစ်စေ ကိုကိုထွန်းသည် စာမေးပွဲခန်းသို့ကား ရောက်အောင်သွားသေး၏။ ဘာမျှ အရာရောက်မည် မဟုတ်သော လုပ်ငန်းတရပ်ဟူ၍ကား သူ နားလည်ပြီး ဖြစ်လေသည်။ </p>
	<p class="block_14">ထိုရက်များမှာပင် ကိုကိုထွန်းသည် တညတွင် သူ့ကိုယ်သူ မယုံကြည်နိုင်သော အဖြစ်အပျက် တခုကို ရင်ဆိုင်ရလေသည်။ </p>
	<p class="block_14">ထိုနေ့က စာမေးပွဲခန်းတွင် ခေတ်သစ်နိုင်ငံသမိုင်း ဘာသာရပ်ကို ဖြေဆိုခဲ့သောနေ့ဖြစ်သည်။ ထိုဘာသာရပ်ကို သူသည် ကျောင်းတက်၍ သင်ကြားခြင်း မရှိသော်လည်း ဖြေနိုင်မည်ဟူ၍ကား ယုံကြည်ထားပြီးဖြစ်၏။ ဖြေနိုင်မည်ဆိုခြင်းသည် အောင်မည်ဆိုခြင်းနှင့် ဆက်စပ်မနေသည်ကိုလည်း သူ သဘောပေါက်ထားပြီး ဖြစ်လေသည်။ </p>
	<p class="block_14">သည်အချက်ကိုတော့ ရန်ကုန်တက္ကသိုလ်၏ သင်ပြပို့ချမှုကို သုံးနှစ်မျှ သင်ယူလာခဲ့ပြီ ဖြစ်သောကြောင့် သူသည် ကောင်းစွာ သဘောပေါက်၏။ </p>
	<p class="block_14">ဥပမာ ခေတ်သစ်နိုင်ငံရေးသမိုင်းကို သင်ရသည်ဆိုစေဦး၊ တကမ္ဘာလုံး၏ သမိုင်းကို သင်ရသည် မဟုတ်။ ဥရောပနိုင်ငံများသမိုင်းကိုသာလျှင် အဓိကသင်ယူရသည်။ ဥရောပနိုင်ငံများ သမိုင်းကို သင်ယူရသည် ဆိုစေကာမူ ဆိုဗီယက် ဆိုရှယ်လစ် သမ္မတနိုင်ငံ၏အကြောင်းကို သင်ယူကြရသည် မဟုတ်။ သင်ပြပို့ချသောဆရာသည် အနောက်တိုင်း အရင်းရှင်နိုင်ငံ တက္ကသိုလ်ဆရာများ၏ စာအုပ်တအုပ်ကို ဖတ်ရှု သင်ပြခြင်းသာဖြစ်သည်။ ထို့ကြောင့် တက္ကသိုလ်၌ သမိုင်းဘာသာ လေ့လာသော ကျောင်းသားတယောက်သည် ကျောင်းမတက်စေကာမူ ဆရာ၏ သင်ပြပို့ချခြင်းကို မခံယူစေကာမူ ဘရာဒွာဂျာ၏ မှတ်စုစာအုပ်ထဲက စာမျက်နှာ ၁ဝဝ လောက်ကို ဖတ်နိုင်လျှင် စာမေးပွဲ အောင်မြင်နိုင်သည် ဖြစ်လေသည်။ သည်တော့လည်း သူ့လို ကျောင်းသားတယောက်မှာ ဘရာဒွာဂျာ၏ မှတ်စုစာအုပ်ကို မဖတ်စေကာမူ အနောက်တိုင်း သမိုင်းနှင့် ပတ်သက်၍ စာအုပ်အတော်များများ ဖတ်ရှုထားပြီး ဖြစ်သောကြောင့် စာမေးပွဲ မေးခွန်းများကို ကောင်းစွာ ဖြေဆိုနိုင်မည်ဟု ယုံကြည်ထားနိုင်လေသည်။ </p>
	<p class="block_14">သည်နေရာမှာ စာမေးပွဲ အောင်မြင်ဖို့ဆိုသည်မှာ သီးခြားဖြစ်လာ၏။ တက္ကသိုလ်ဆိုသည်မှာ သူတို့ သင်ပြပို့ချသော သို့မဟုတ် သူတို့ရွတ်ဆိုသော မှတ်စုကို မှတ်၊ ကျက်၊ သို့မဟုတ် ခုတင်က ဆိုခဲ့သော မှတ်စုကို ဖတ်၊ ကျက်။ သည်မျှဆိုလျှင် အောင်နိုင်၏။ သို့မဟုတ်ပါဘဲ ကျောင်းသားသည် စာအုပ်မြင်မြင်သမျှကို ဖတ်ပြီ၊ မှတ်ပြီ။ ထိုစာအုပ်များမှ အချက်အလက်များကို မိမိအယူအဆ၊ မိမိအတွေးအခေါ်ဖြင့် တင်ပြမည်ဆိုပါက ထိုကျောင်းသား စာမေးပွဲ အောင်မြင်ရေးမှာ ရေရာခြင်း မရှိနိုင်တော့ပေ။ </p>
	<p class="block_14">မည်သို့ဖြစ်စေ၊ ကိုကိုထွန်းသည် သူ့အမြင် သူ့အယူအဆကို တင်ပြရမည်ဖြစ်၍ ကျေနပ်၏။ စာမေးပွဲအောင်မြင်မည် မဟုတ်သည်ကိုလည်း သူသည် တဖက်က မသိမသာ ကျေနပ်၏။</p>
	<p class="block_14">မည်သို့ဖြစ်စေ ယခုစာမေးပွဲတွင် သူ ကျရှုံးမည်ကို သူ သိသည်။ သည်အခါ ဘာပဲဖြစ်ဖြစ် အဖေလုပ်သောသူသည် သူ့ကို ပြစ်တင်ရှုတ်ချမည်။ သို့မဟုတ် ဂျွန်စာမေးပွဲကို ဖြေဆိုရန် တိုက်တွန်းမည်။ ထိုအခါ သူသည် ဂျွန်စာမေးပွဲကို ဖြေရပေဦးမည်။ မည်သို့ဖြစ်စေ၊ ဂျွန်စာမေးပွဲမှာ လည်း သူ အောင်မြင်နိုင်မည်မဟုတ်သည်ကို သိ၏။ </p>
	<p class="block_14">ဤသို့ဖြင့် စာမေးပွဲ ကျရှုံးဖန်များပါက သူ ကျောင်းထွက်ရမည်ဆိုလျှင် သူ ကျေနပ်သည်။ သူ တက္ကသိုလ်တွင် ပညာ ဆက်၍မသင်ချင်တော့။ သည်နေရာမှာ သူ လမ်းပျောက်နေပြီဟုထင်သည်။ </p>
	<p class="block_14">ကြည့်စမ်း၊ ပထမက ဝတ်လုံတော်ရတယောက် ဖြစ်ရမည်ဟု အကြံဖြစ်သည်။ အဖေလုပ်သူက ဒေါက်တာဘွဲ့ ရသည်အထိ ပညာသင်ပြီး ပညာရှိကြီးတယောက် ဖြစ်ရမည်ဟု ရည်မှန်းသည်။ သူက ဂျာနယ်မှာ ဆောင်းပါးတွေ ရေးချင်နေသည်။ ယခု ဝတ်လုံဖြစ်ဖို့ ဝေးပြီ။ ဒေါက်တာဘွဲ့ဆိုတာကိုလည်း သူ မလိုချင်။ သတင်းစာဆရာဖြစ်ဖို့ ဆိုတာကလည်း မရေရာ။ </p>
	<p class="block_14">သည့်အတူတူ တက္ကသိုလ်မှ ထွက်ရမည်ကို သူ ကျေနပ်သည်။ </p>
	<p class="block_14">သည်အတွေးဖြင့် စာမေးပွဲခန်းမှ ထွက်ခဲ့သည်။ အိမ်သို့မပြန်။ မြို့ထဲမှာသာ ဟိုသည်သွားလျက် အချိန်ကို ဖြုန်းတီးသည်။ ည ၁ဝ နာရီလောက်မှာ အိမ်သို့ ပြန်ရောက်သည်။ အိပ်ရာသို့ ရောက်ပေမဲ့ သူ အိပ်မပျော်။ ထိုအခါ အတွေးသို့ နွယ်သည် ရောက်လာပြန်၏။ </p>
	<p class="block_14">ခုအခါမျိုးမှာ နွယ့်ကို သူ အတွေ့မခံချင်။ သည်နွယ်ဆိုသော မိန်းကလေးနှင့် ပတ်သက်၍ သူ့စိတ်တွေ ထွေပြားတတ်လွန်းသည်ကို သူ အသိ။ သည်တော့ သူသည် အိပ်ရာဘေးစားပွဲပေါ်မှ စာအုပ်တအုပ်ကို ဆွဲယူသည်။ ဂျက်လန်ဒန်၏ဝတ္ထု။ </p>
	<p class="block_14">ဂျက်လန်ဒန်နှင့် နွယ်တို့သည် သူ၏စိတ်အာရုံ၌ အတန်ကြာအောင်ပင် တဦးကိုတဦး တိုက်ခိုက်နေကြ၏။ စာမျက်နှာ ဆယ့်လေးငါးမျက်နှာကို ကျော်လွန်လာသည်အထိ သူ၏ စိတ်အာရုံ၌ တိုက်ပွဲသည် ဆက်လက် ပြင်းထန်နေဆဲဖြစ်၏။ ဦးနှောက်တခုလုံးသည် နောက်ကျု ပင်ပန်းနေ၏။ ထိုဝေဒနာကို သူ မသိ။ အခန်းပြင်ဘက်မှ ခပ်တိုးတိုး တံခါးခေါက်သံကိုသာ သူ ကြားနေသည်။ ထိုအသံကို သူသည် မည်မျှကြာအောင် ကြားနေရသည်ဟူ၍ သူ မသိ။ ကြားနေရသည်တော့ အမှန်ပင်။ </p>
	<p class="block_14">အိပ်ရာပေါ်မှ ထသောအခါ ခန္ဓာကိုယ်သည် ဒယိမ်းဒယိုင်ဖြစ်သွား၏။ စားပွဲပေါ်မှ မျက်မှန်ကို ယူတပ်လိုက်ပြီး အခန်းတံခါးဆီသို့ ရောက်လာသည်။ တံခါးကို လှပ်သည်။ ပေါက်စမကို တွေ့သည်။ </p>
	<p class="block_14">မမျှော်လင့်ဘဲ ရောက်လာသော လူတယောက်အတွက် ကိုကိုထွန်းသည် အံ့သြရမည်ကို မေ့လျော့နေ၏။ </p>
	<p class="block_14">ပေါက်စမ၏ ခန္ဓာကိုယ်သည် မသိမသာ တုန်ယင်နေ၏။ မျက်နှာသည် ဖြူဖပ်ဖြူရော် ဖြစ်နေသည်။ မျက်လုံးအိမ်၌ မျက်ရည်စများ ရစ်ဝိုင်းနေ၏။ </p>
	<p class="block_14">ဒါကိုလည်း သူ သတိထားဖို့ မေ့လျော့နေ၏။ </p>
	<p class="block_14">ပေါက်စမမှန်းတော့ သူသိသည်။ </p>
	<p class="block_14">သို့သော် နှစ်ယောက်စလုံးသည် စကားစကို ရှာမတွေ့ကြသေးပေ။ </p>
	<p class="block_14">ခဏနေမှ </p>
	<p class="block_14">“သူများ ဘာဖြစ်လာတာလဲ” </p>
	<p class="block_14">ဟု ကိုကိုထွန်း စ၍မေးဖြစ်သည်။ အသံသည် အားနည်း၏။ </p>
	<p class="block_14">ပေါက်စမ ရုတ်တရက် မဖြေ။ </p>
	<p class="block_14">“ဘာဖြစ်လာတာလဲလို့ မေးနေတယ်လေ” </p>
	<p class="block_14">သည်တခါ အသံသည် အနည်းငယ် ထန်၏။ </p>
	<p class="block_14">“ညီ၊ ညီ၊ ညီညီရယ်” </p>
	<p class="block_14">ပေါက်စမ၏အသံသည် ထစ်အ တုန်ယင်နေသည်။ </p>
	<p class="block_14">“ဘာလဲ၊ ညီညီ ဘာဖြစ်သလဲ” </p>
	<p class="block_14">ပေါက်စမ အဖြေခက်ပြန်ပြီ။ </p>
	<p class="block_14">ကိုကိုထွန်းစိတ်မှာ နည်းနည်းတော့ အံ့သြလာသည်။ </p>
	<p class="block_14">“ညီညီ ပြန်လာပြီ” </p>
	<p class="block_14">ပေါက်စမ၏ တီးတိုးအသံ။ </p>
	<p class="block_14">“အဲဒါဘာဖြစ်လဲ” </p>
	<p class="block_14">သည်နှစ်ခွန်းကို အပြန်အလှန် ပြောပြီးသောအခါ စကားစသည် ပြတ်သွားပြန်၏။</p>
	<p class="block_14">“အောက်မှာ အောက်မှာ ညီညီ မူးလာတယ်” </p>
	<p class="block_14">ကိုကိုထွန်း ဒါပဲ နားလည်သည်။ ညီညီခင် မူးလာပြီး အောက်မှာ လဲနေသည်ပဲ ဖြစ်မည်ဟု သူတွေးသည်။ </p>
	<p class="block_14">သို့သော် ခပ်စောစောက ညီညီခင် ပြန်ရောက်လာသည်။ ထိုအခါ ဒေါ်လှမင်းသည် ကောင်းစွာ နေထိုင်မကောင်းသောကြောင့် ပေါက်စမက ညီညီခင့်ကို ထမင်းပြင်ပေးဖို့ ပြောသည်။ မိခင်ဖြစ်သူ ညောင်းညာကိုက်ခဲနေသောကြောင့် သည်တာဝန်ကို မိမိထမ်းဆောင်ရမည်ဟု ပေါက်စမ သိ၏။ သို့သော် စိတ်ကမဖြောင့်။ </p>
	<p class="block_14">ထမင်းပြင်ပြီးသောအခါ ပေါက်စမသည် ထမင်းစားခန်းမှ ထွက်မည်ပြုသည်။ ညီညီခင်က ပေါက်စမလက်ကိုဆွဲပြီး သူ့မျက်နှာချင်းဆိုင်မှာ ထိုင်စေသည်။ ပေါက်စမရင်ထဲက တလှပ်လှပ် တုန်သည်။ ထမင်းစားပွဲ၌ ညီညီခင်၏မျက်နှာသည် မရိုးဖြောင့်။ </p>
	<p class="block_14">ထမင်းစားပြီးသောအခါ ပေါက်စမက ပန်းကန်တွေကို သိမ်းသည်။ ညီညီခင်သည် ပေါက်စမကို စူးစိုက်ကြည့်သည်။ ပြီး ထိုသူငယ်သည် ထမင်းစားခန်းမှ နောက်ဖေးဆောင်သို့ ကူးသော တံခါးဝတွင် သွားရပ်ပြီး </p>
	<p class="block_14">“ထမင်းပွဲတွေ မသိမ်းနဲ့ဦး ပေါက်စမ” ဟု အမိန့်ပေးသည်။</p>
	<p class="block_14">ပေါက်စမ အံ့သြသည်။ </p>
	<p class="block_14">ညီညီခင်သည် ပေါက်စမအနားသို့ ကပ်လာ၏။ အရက်စော်က စူးရှအောင် နံသည်။ ပေါက်စမက နှာခေါင်းရှုံ့သည်။ </p>
	<p class="block_14">ညီညီခင်သည် သူ့ညာဖက်နှင့် ပေါက်စမ ပခုံးကို ဖက်လိုက်သည်။ ပေါက်စမက ရုန်းသည်။ </p>
	<p class="block_14">“နင် မရုန်းနဲ့နော်၊ သွား အပြင်ကိုထွက်” </p>
	<p class="block_14">ညီညီခင်သည် နောက်ဖေးလမ်းကို ပိတ်ဆို့ပြီး ပေါက်စမကို ဧည့်ခန်းဘက်သို့ ထွက်စေ၏ </p>
	<p class="block_14">သည်အခါ သူ့အကြံကို ပေါက်စမ ရိပ်မိလာတော့သည်။ </p>
	<p class="block_14">ပေါက်စမသည် ကြောက်လာ၏။ </p>
	<p class="block_14">အမေရှိရာသို့ ပေါက်စမ မသွားနိုင်အောင် တားဆီးထားသည်ကို ကြုံရလေပြီ။ </p>
	<p class="block_14">“ထွက်စမ်းပါ ပေါက်စမရယ်” </p>
	<p class="block_14">ညီညီခင့်အသံသည် မပီမသဖြစ်၏။ </p>
	<p class="block_14">သည် ၁၈ နှစ်တွင်းရောက်စ သူငယ်တယောက်၏မျက်လုံးမှာ ဘာကို ရည်ရွယ်သည် အတိအကျ မသိစေကာမူ ထိုမျက်လုံးများသည် ထိတ်လန့်တုန်လှုပ်ဖွယ် ကောင်းသည်ကိုကား ပေါက်စမ သဘောပေါက်၏။ </p>
	<p class="block_14">ညီညီခင်သည် သူ့ကို နောက်တကြိမ်ဖက်ဖို့ ကြိုးစား၏။ ပေါက်စမက နောက်သို့ ဆုတ်သည်။ ညီညီခင် ရှေ့တိုးသည်။ တလှမ်း တလှမ်းနှင့် ဧည့်ခန်းဘက်သို့ ရောက်လာ၏။ ဧည့်ခန်းမီးမှာ ခပ်မှိန်မှိန်။ </p>
	<p class="block_14">ညီညီခင်က ပေါက်စမ၏ခန္ဓာကိုယ်ကို သိမ်းကျုံးပြီး ဖက်သည်။ ပေါက်စမသည် ချက်ချင်း နောက်သို့ လှည့်ဆုတ်ပြီး အိမ်ပေါ်သို့ ခြေဖော့နင်း၍ အပြေးတက်ခဲ့၏။ သူ့အဖို့ ကိုကိုထွန်းသာလျှင် ကယ်တင်ရှင် ဖြစ်မည်ဟု ချက်ချင်း သတိရသည်။</p>
	<p class="block_6">◾</p>
	<p class="block_14">ထိုအဖြစ်အပျက်ကို ကိုကိုထွန်း မသိ။ </p>
	<p class="block_14">ပေါက်စမကို ခေါ်၍ အောက်ထပ်သို့ ဆင်းခဲ့သည်။ ဦးနှောက်ထဲက လေးလံနောက်ကျုနေ၏။ သူ့ခန္ဓာကိုယ်ကိုပင် သူ မသယ်ချင်။ ပေါက်စမကလည်း တွန့်ဆုတ်ဖြစ်နေ၏။ လှေကားတိုင်သို့ ရောက်သောအခါ မောလာသည်။ </p>
	<p class="block_14">လှေကားခြေရင်းက ညီညီခင့်ကို ခပ်ဝါးဝါးမြင်ရသည်။ ခေါင်းထဲက မူးလာသည်။ </p>
	<p class="block_14">ခန္ဓာကိုယ် ယိုင်လဲအံ့သောအဖြစ်ကို လှေကားတိုင်မှာ လက်ကိုင်ပြီး ထိန်းလိုက်သည်။ သို့သော် သူ နောက်ကျသွားပေပြီ။ သူ့ခန္ဓာကိုယ်သည် အောက်သို့ ထိုးစိုက်ကျသွား၏။ </p>
	<p class="block_14">ပေါက်စမ၏ စူးရှသောအသံ။ ညီညီခင်၏အသံ။ </p>
	<p class="block_14">လှေကားတလျှောက် လိမ့်ကျသွားသော ကိုကိုထွန်း၏ ခန္ဓာကိုယ်နှင့် လှေကားထစ်များ ရိုက်ခတ်သံ။ </p>
	<p class="block_6">◾</p>
	<p class="block_14">သူသည် အိပ်ပျော်ရာမှ နိုးထလာခြင်းဟု ပထမ ထင်သည်။ သို့သော် သည်ယနေ့ နိုးထခြင်းသည် ခါတိုင်းနံနက်ခင်းများနှင့် မတူပါကလားဟုလည်း တွေးသည်။ အတွေးအာရုံကြော များက ဦးစွာပထမ နိုးထခြင်းဖြစ်နေသည့်အတွက် အနည်းငယ် အံ့သြမိသည်။ </p>
	<p class="block_14">အမြင်အာရုံသည် မပီမသ ခပ်ဝါးဝါး ဖြစ်နေသည်။ ထိုအခါ သူသည် မျက်မှန်ကို သတိရလာ၏။ </p>
	<p class="block_14">သူ့အမြင်အာရုံကြောများ လျော့နည်းချည့်နဲ့လာသည်ကို သူသည် ကာလအတန်ကြာကပင် သိရှိခဲ့၏။ အထူးသဖြင့် အနီး၌ မျက်စိအာရုံ စူးစိုက်ရဖန် များသည်ကြောင့် အဝေးမြင်စွမ်းအားသည် လျော့နည်းလာခဲ့သည်။ လွန်ခဲ့သော ရက်တပတ်ကမူ သူ့မျက်လုံး အားနည်းခြင်းနှင့် ဦးနှောက် အားနည်းခြင်းအတွက် မျက်စိဆရာဝန်တယောက်၏ အကြံပေးချက်အရ ညာဘက်မှာ အနုတ်လက္ခဏာ နှစ်ဒသမ ငါး၊ ဘယ်ဘက်မှာ အနုတ်လက္ခဏာ နှစ် အစွမ်းရှိသော မျက်မှန်တလက် ဝယ်၍ တပ်ခဲ့ရ၏။ ထို့ကြောင့် သူသည် အဝေးမြင်ကွင်းအတွက် မျက်မှန်ကို တပ်ထားခဲ့ရ၏။ ယခုလည်း မပီဝိုးဝါးသော မြင်ကွင်းသည် အဝေးမြင်ကွင်းပဲ ဖြစ်မည်ဟု မျက်မှန်ကို ဦးစွာ သတိရသည်။ </p>
	<p class="block_14">သို့သော် ထိုမြင်ကွင်းသည် အဝေးမြင်ကွင်း မဟုတ်ပေ။ </p>
	<p class="block_14">ဝိုးဝါးသော မြင်ကွင်းသည် တဖြည်းဖြည်း ကြည်လင်၍ လာလေသည်။ ပထမဆုံး ဖေဖေ့မျက်နှာကို မြင်သည်။ ပြီး အန်တီကေသီ၊ ဘေးနားမှာ ငယ်ငယ်။</p>
	<p class="block_14">ယခုတကြိမ်၌ ဖေဖေ့မျက်လုံးများသည် အလွန်အံ့သြစရာ ကောင်းသည်ဟု သူ ချက်ချင်း ခံစားလိုက်ရ၏။ </p>
	<p class="block_14">အမှန်ပင် ဦးထွန်းတင်သည် သည်သားအတွက် သင်းထိုက်နှင့် သင်းကံဟု စိတ်မှတ်တေးခဲ့သည် မှန်စေ။ ညကအဖြစ်အပျက်ကို ကြုံတွေ့ခဲ့ရသည်နှင့် ကိုကိုထွန်းအတွက် အကြီးအကျယ် စိတ်ထိခိုက်ခဲ့ရလေသည်။ </p>
	<p class="block_14">သတိမေ့နေသော သည်သား၏မျက်နှာကို မြင်ရသည်နှင့် သောကတံပိုးသည် သူ့တကိုယ်လုံးကို ပုတ်ခတ်လာ၏။ သား၏မျက်နှာကို စေ့စေ့ကြည့်ရင်း ဟိုလွန်ခဲ့သော၊ ဟို အလွန်ဝေးသော အေးငြိမ်းမျက်နှာကိုလည်း ချက်ချင်း မြင်ယောင်သည်။ ရင်ထဲမှ ပူပန်စိတ်သည် ပြည့်လျှံလာသည်။ </p>
	<p class="block_14">တညလုံး သည်သားအနားမှာ နေခဲ့ပြီ။ ဆရာဝန်သည် ကိုကိုထွန်း အခြေအနေကို အမျိုးမျိုး စမ်းသပ်ကြည့်သည်။ ဆေးထိုးသည်။ </p>
	<p class="block_14">“သိပ်ပြီး အားနည်းနေတယ်။ အားနည်းလွန်းတော့ သွေးတိုးက မမှန်ဘူး။ အဲဒါကြောင့် မူးမိုက်ပြီး လိမ့်ကျသွားတာပါ။ စိုးရိမ်စရာ သိပ်မရှိပါဘူးလေ။ ဒါပေမဲ့ သွေးအားနည်းတော့ ရောဂါတခုဟာ အချိန်မရွေး ဝင်လို့ရတယ်။ သူ့မှာ ရောဂါတခုခု အခြေတည်နေပြီလားလို့တောင် စိုးရိမ်စရာ ဖြစ်နေတယ်။ ဒါကို ကျွန်တော် ထပ်ပြီး စစ်ဆေးပေးပါမယ်။ အခုလောလောဆယ်မှာတော့ သူ သတိရလာအောင် ကျွန်တော်တို့ စောင့်ကြည့်ရမှာပဲ” </p>
	<p class="block_14">ဟူသော ဆရာဝန်၏စကားကို ကြားရသော ဦးထွန်းတင်သည် သားအတွက် ပို၍ပူပန်သည်။ </p>
	<p class="block_14">ဆရာဝန်သည် နံနက် ၂ နာရီလောက်မှာ ပြန်သွား၏။ </p>
	<p class="block_14">သည်ကတည်းက ဦးထွန်းတင်သည် သားအပါးကတဖဝါးမျှမခွာဘဲ စောင့်ကြည့်နေခဲ့ရသည်။ မမကေသီနှင့် ငယ်ငယ်၊ ညီညီခင်တို့ကိုကား အိပ်ရာသို့ ဝင်စေရသည်။ </p>
	<p class="block_14">စောစောကပင် ငယ်ငယ်နှင့် ဒေါ်ကေသီတို့သည် နိုးလာကြပြီး လူနာရှိသောအခန်းသို့ ရောက်လာကြ၏။ </p>
	<p class="block_14">“မင်း သွားအိပ်ချင်အိပ်ချေတော့လေ၊ ရုံးသွားရဦးမယ် မဟုတ်လား။ ခဏလောက် မှေးလိုက်ပေါ့၊ အားရှိသွားအောင်” </p>
	<p class="block_14">ဟု ဒေါ်ကေသီက ဆိုခဲ့သေးသည်။ </p>
	<p class="block_14">သို့သော် ဦးထွန်းတင်သည် သား သတိမရလာသေးသမျှ သားအပါးက မခွာချင်။ </p>
	<p class="block_14">ယခု သားဖြစ်သူ၏ ခန္ဓာကိုယ်သည် လူးလွန့်လာသည်။ မျက်ခွံများ တဖြည်းဖြည်း လှုပ်လာသည်ကို မြင်ရသောအခါ အားတက်လာသည်။ သို့သော် ရင်ထဲမှ မချိတင်ကဲဖြစ်နေသော ဝေဒနာသည် ရုတ်တရက် ပျောက်မသွားသေး။ </p>
	<p class="block_14">ဖေဖေ၏မျက်လုံးများမှာ စိုးရိမ်ပူပန်ခြင်း၊ ကြင်နာသနားခြင်းတို့ဖြင့် ပြည့်နေသည်ကို ကိုကိုထွန်း ပီပီသသ မြင်တွေ့ရပေပြီ။ </p>
	<p class="block_14">ငယ်ငယ်နှင့် ဒေါ်ကေသီတို့သည် ကိုကိုထွန်းကို စိုက်ကြည့်နေ၏။ ကိုကိုထွန်း၏မျက်စိအာရုံ၌ ဖေဖေ့မျက်နှာကိုသာ မြင်နေသည်။ သည်လို ကြင်နာယုယသော မျက်လုံးများ၊ မိမိအတွက် စိုးရိမ်ပူပန်ခြင်းဖြင့် စိတ်ထိခိုက်နေရသော မျက်လုံးများကို ကိုကိုထွန်းသည် ဖေဖေ့ထံ၌ သည်တကြိမ် သာလျှင် ပထမဆုံးအကြိမ်အဖြစ် တွေ့မြင်နေရသည်ဟု နားလည်သည်။ သည်အမြင်သည် မျက်စိအာရုံကြောများမှတဆင့် ခန္ဓာကိုယ်အနှံ့ သွေးကြော၊ အာရုံကြောများသို့ စိမ့်ဝင်ပျံ့နှံ့နေသည်ဟု ခံစားရသည်။ ဖေဖေ့ကို သည်လိုမြင်ရသောအခါ သူ့စိတ်သည်ပင်လျှင် ထိခိုက်ခြင်း ခံရလေပြီ။ အဖေ့မျက်နှာမှ သူ့အမြင်အာရုံကိုခွာဖို့ ကြိုးစား၏။ မရ။ </p>
	<p class="block_14">“သား သတိရလာပြီလား” </p>
	<p class="block_14">သည်အသံသည် နူးညံ့သိမ်မွေ့လှစွာ၏။ </p>
	<p class="block_14">အသံကိုသာ ကြားသည်။ အဓိပ္ပာယ်ကို ရုတ်တရက် နားမလည်။ အဓိပ္ပာယ်ကို တနေရာ၌ ရှာဖွေတွေ့နိုင်မည်လားအထင်ဖြင့် မျက်လုံးအိမ်ကို တဖက်သို့ ရွေ့ကစားကြည့်ပြန်သည်။ </p>
	<p class="block_14">ငယ်ငယ့်မျက်နှာကို မြင်ရ၏။ </p>
	<p class="block_14">ငယ်ငယ့်မျက်လုံးအိမ်သည် ယခုတိုင် စိုးရိမ်ခြင်းမကင်းသောအသွင်ကို ဆောင်၏။ သူသည် ဝမ်းနည်းခြင်းအပြည့်ရှိသော မျက်လုံးအစုံကို ဖုံးကွယ်ဟန်ဖြင့် မျက်တောင်ကို တချက်နှစ်ချက် လှုပ်ခတ်ပြီး မျက်လွှာကို ချသည်။ </p>
	<p class="block_14">“သူတို့အားလုံးသည် အဘယ်ကြောင့် ပူပန်မှုဖြစ်ကြရသနည်း၊ အဘယ်ကြောင့် စိုးရိမ်ခြင်း ဖြစ်ကြရသနည်း” </p>
	<p class="block_14">ကိုကိုထွန်းသည် တွေးကြည့်၏။ အတွေးသည် ခပ်ဝါးဝါးသာဖြစ်လေသည်။ ဦးထွန်းတင်သည် သူထိုင်နေသော ကုလားထိုင်ကို သား၏ ခုတင်အနီးသို့ တိုးကပ်လိုက်သည်။ </p>
	<p class="block_14">ကိုကိုထွန်းသည် သူ့ခန္ဓာကိုယ်ကို အိပ်ရာမှ အားယူထနိုင်ရန် ကြိုးစား၏။ </p>
	<p class="block_14">“သား မထနဲ့လေ” </p>
	<p class="block_14">ဖေဖေ့အသံသည် အောင်မြင်လေးနက်သည်။ ဖေဖေ့အသံတွင် ကရုဏာပါသည်။ ကြင်နာခြင်းလည်း ပါသည်။ ကိုကိုထွန်းသည် ယခုအခါတွင် ဖေဖေ့အမိန့်ကို နာခံရန် အသင့်ရှိနေသည်။ </p>
	<p class="block_14">သူ့ကို အဘယ့်ကြောင့် ထခွင့်မပေးသည်ကို သူ သိချင်သည်။ </p>
	<p class="block_14">ခန္ဓာကိုယ် မထရစေကာမူ လက်တဖက်ကို အားယူ၍ လှုပ်ရှားကြည့်သေးသည်။ ထိုလက်သည် တုံ့ဆိုင်းနေ၏။ လေးလံနေ၏။ အနည်းငယ် နာကျင်လာသည်။ </p>
	<p class="block_14">“သား ငြိမ်ငြိမ်နေပါကွယ်၊ သား နေမကောင်းဘူး၊ ၇ နာရီမှာ ဆရာဝန် လာမယ်၊ အဲဒီအခါမှာ သား နေကောင်းသွားမှာပါ” </p>
	<p class="block_14">ဦးထွန်းတင်သည် ကိုကိုထွန်းကို ကလေးငယ်တယောက်ပမာ အမှတ်ထား ပြောနေ၏။ </p>
	<p class="block_14">ကိုကိုထွန်းသည် သူနေမကောင်း ဖြစ်နေသည်ဆိုသော စကားကို ကောင်းစွာ သဘောမကျလှပေ။ သို့သော် ယခုအခါ ဖေဖေပြောသောစကားသည် ဝိဝါဒ ဖြစ်ဖွယ်သော စကားများ မဟုတ်ဟု သူ မှတ်ယူနေ၏။ ထို့ကြောင့် သူသည် အဘယ်သို့ မမာမကျန်းဖြစ်နေသည်ကို စဉ်းစား၏။ ညက အဖြစ်အပျက်များသည် သူ၏အတွေးအာရုံ၌ ရောထွေးနေ၏။ ညီညီခင်၊ နွယ်၊ ဂျက်လန်ဒန်၊ ပေါက်စမ စသည်များ။ </p>
	<p class="block_14">ခေါင်းမှ၊ ခြေလက်မှ၊ ခန္ဓာကိုယ်မှ နာကျင်ခြင်းသည် အတွေးအာရုံ မပီမသကို ဖျက်ဆီးပစ်လိုက်၏။ </p>
	<p class="block_14">ကိုကိုထွန်းသည် မျက်နှာကို မသိမသာ ရှုံ့ပစ်လိုက်သည်။ </p>
	<p class="block_14">“သား သိပ်နာနေသလားဟင်” </p>
	<p class="block_14">ခေါင်းကို အညင်အသာ ညိတ်လိုက်မိသည်။ </p>
	<p class="block_14">ဦးထွန်းတင်သည် ကိုကိုထွန်းကို အေးငြိမ်းအဖြစ်မြင်လာပြန်၏။ ရင်ထဲမှာ လှိုင်းခတ်နေသည် ဟု မှတ်ထင်ရသည်။ </p>
	<p class="block_14">“မမ သားနားမှာ ခဏနေပါ၊ ကျွန်တော် ရေမိုးချိုးလိုက်ဦးမယ်၊ ဆရာဝန်လည်း ခုပဲလာပါလိမ့်မယ်၊ အဲဒီတော့မှ သားအတွက် ဘာစားစရာပေးနိုင်မလဲ မေးထားတာပေါ့” </p>
	<p class="block_14">ဦးထွန်းတင် ပြောနေသည်ကို ကိုကိုထွန်း မြင်ရကြားရ၏။ </p>
	<p class="block_14">ဦးထွန်းတင် ထွက်သွားသောအခါ ငယ်ငယ်သည် သူ့အနားသို့ ကပ်လာပြီး စကားတစုံတခု ပြောမည်ကြံသည်ကို တွေ့ရသေး၏။ သို့သော် ဒေါ်ကေသီသည် ငယ်ငယ့်အား စကားပြောခွင့် မပေးပေ။ ကိုကိုထွန်းသည် ငယ်ငယ်နှင့် စကားပြောချင်သည်။ သို့သော် သူသည် နှုတ်ခမ်းလှုပ်ရုံမှ အပ အသံထွက်အောင် ပြောဆိုနိုင်ခြင်း မရှိသည်ကို ကြုံရ၏။ မည်မျှ အင်အားချည့်နဲ့နေသည်ကို သူ မသိသေး။ </p>
	<p class="block_14">ဤသို့ဖြင့် ကိုကိုထွန်းသည် အိပ်ရာ၌ လဲရလေပြီ။ </p>
	<p class="block_14">ဆရာဝန် ရောက်လာသောအခါ ဆရာဝန်သည် ဦးထွန်းတင်ကိုခေါ်၍ ကိုကိုထွန်းမှာ သွေးအားနည်းသဖြင့် သွေးတိုးမမှန်ခြင်း၊ အင်အားယုတ်လျော့ခြင်းများ ဖြစ်နေသည်။ အဆုတ်ရောဂါ အဖြစ် တည်နေပြီဟုလည်း သံသယဖြစ်ဖွယ် ရှိသည်ဆို၏။ ထို့ကြောင့် ကိုကိုထွန်းအား တလ နှစ်လခန့် အိပ်ရာတွင် ငြိမ်သက်စွာ လဲလျောင်းနေစေရန် အကြံပေးသည်။ ပြီးလျှင် ဆေးတလုံး ထိုးပေးသည်။ ညနေတွင်လည်း ဆေးတလုံး ထိုးပေးဦးမည်ဆို၏။ </p>
	<p class="block_14">ထိုနေ့က တနေ့လုံးပင် ငယ်ငယ်သည် သူ့အိပ်ရာဘေးမှာ ထိုင်နေ၏။ </p>
	<p class="block_14">“ငယ်ငယ် ကျောင်းမသွားဘူးလား” </p>
	<p class="block_14">ဟု ကိုကိုထွန်း မေးမိသေး၏။ </p>
	<p class="block_14">“ငယ်ငယ်တို့ ကျောင်းပိတ်ထားပြီ ကိုကို” ဟု ငယ်ငယ်က ဖြေသည်။ </p>
	<p class="block_14">“ကိုကို အခု ဘာဖြစ်နေတာလဲ ငယ်ငယ်” ဟူသော အမေးကိုကား ငယ်ငယ်သည် အတိအကျ မဖြေ။ </p>
	<p class="block_14">ပြီး ငယ်ငယ်နှင့် စကားပြောမည် ကြိုးစားသေး၏။ သို့သော် မောနေသည်။ ညနေတွင် ဆရာဝန်မလာမီ သန္တာနွယ်နှင့် ဦးကျော်သာဦးတို့ ရောက်လာကြသည်။ ဒေါ်ကေသီ အကြောင်းကြားသဖြင့် သူတို့ သိရှိရသည်ဆို၏။ </p>
	<p class="block_14">နွယ့်ကိုတွေ့တော့ ကိုကိုထွန်း ဝမ်းနည်းသည်။ စေ့စေ့မကြည့်ရဲ။ သူ့ကို စေ့စေ့ကြည့်လျှင် မျက်ရည်ပူများ အလိုလို သွယ်ကျလာလိမ့်မည်ဟု အလိုလို သိနှင့်နေသည်။ </p>
	<p class="block_14">နွယ့်ကိုတွေ့ပြီး ပြောမည်ဆိုသော စကားတွေက ရင်ထဲမှာ အပြည့်ရှိသည်။ ဘောင်ဘင်ခတ် နေသည်ဟုလည်း ထင်ရသည်။ သို့သော် ပြောမည်ကြံခါရှိသေး ရင်ထဲက တလှပ်လှပ်နှင့် မောသည်။ </p>
	<p class="block_14">ခဏအကြာမှာ ဖေဖေနှင့် ဆရာဝန်တို့ ရောက်လာ၏။ ထိုအခါ ကိုကိုထွန်းသည် မေမေ့ကို သတိရလာသည်။ </p>
	<p class="block_14">“မေမေကော” ဟု မေးသည်ကို ဆရာဝန်သည် နှစ်ခြိုက်ဟန် မတူပေ။ </p>
	<p class="block_14">“မင်း စကားများများမပြောနဲ့ဦး ကိုထွန်း၊ တရက် နှစ်ရက်လောက် မင်း ငြိမ်ငြိမ်နေပါ” ဟု ဆိုသောအခါ ဆရာဝန်ကို စိတ်ထဲက ငြိုငြင်မိသေးသည်။ </p>
	<p class="block_14">ဆရာဝန်သည် လက်၊ ခြေထောက်နှင့် ဦးခေါင်းမှ ပတ်တီးတို့ကို ဖြေသည်။ အနာများတွင် ဆေးထည့်ပြီး ပတ်တီးသစ်ကို စည်းပေးသည်။ ဆေးတလုံး ထိုးပေးသေးသည်။ ပြီးလျှင် ဆရာဝန်သည် ဦးထွန်းတင်ကို ခေါ်ပြီး အပြင်ဘက်သို့ ထွက်သွား၏။ </p>
	<p class="block_14">“သူ့စိတ်မှာ အနှောင့်အယှက် ဖြစ်နေဟန်ရှိတယ် ဦးထွန်းတင်။ လှေကားက လိမ့်ကျတုန်းက ခေါင်းကိုလည်း ခိုက်မိသွားတယ်။ ဒါပေမဲ့ သိပ်တော့ စိုးရိမ်စရာ မရှိဘူး။ အားနည်းနေတာကတော့ မကြာခင် ပြန်ကောင်းလာနိုင်ပါတယ်။ ကိုထွန်းဟာ သူ့ကျန်းမာရေးကို အတော်ပဲ ပစ်စလက်ခတ် လုပ်ထားခဲ့တယ် ထင်တယ်။ အဲဒီအတွက် ဦးထွန်းတင်မှာလည်း တာဝန်မကင်းဘူးလို့ ကျွန်တော် ဆိုချင်ပါတယ်။ အခု သူ့မှာ တီဘီဖြစ်နေတယ်လို့ ကျွန်တော် တော်တော်များများ ထင်တယ်။ နေကောင်းလာတဲ့အချိန်မှာ ကျွန်တော်တို့ ဓာတ်မှန်ရိုက်ကြည့်လိုက်ရင် ပိုပြီး သေချာလာမှာပေါ့။ ဒါကလည်း ကြောက်စရာတော့ မရှိပါဘူး ဦးထွန်းတင်။ ဒါပေမဲ့ ခုလောလောဆယ်မှာ သူ သိပ်ပြီး စကားမပြောပါစေနဲ့”</p>
	<p class="block_14">ဆရာဝန့်စကားကို ကြားရသော ဦးထွန်းတင်သည် အတော်စိတ်မကောင်း ဖြစ်သွား၏။ </p>
	<p class="block_14">“သူ့အမေဆီကိုလည်း ကလေးနဲ့ပတ်သက်လို့ ဘာမှမပြောစေချင်ဘူး။ ကလေးကိုလည်း သူ့အမေရဲ့အကြောင်း ဘာမှမပြောပါနဲ့” ဆိုသောအခါ ဦးထွန်းတင်၏ အတွေးအာရုံသို့ ဒေါ်နုနုခင်သည် ရောက်လာပြန်၏။ </p>
	<p class="block_14">ထိုအခါ ရင်ထဲမှာ စူးရှပူလောင်သည်။ </p>
	<p class="block_14">သည်သားနှင့် သည်မယားသည် သူ့အတွေးအာရုံ၌ လွှမ်းဖုံးလာကြ၏ ယခုအခါတွင် ဒေါ်နုနုခင်သည် ပြန်လည်ကျန်းမာစ ပြုလာပြီဆိုနိုင်၏။ သို့သော် ဒေါ်နုနုခင်၏ ခြေထောက် တဖက်မှာ သန်စွမ်းခြင်း မရှိတော့ပေ။</p>
	<p class="block_14">ဦးထွန်းတင်သည် ဤအဖြစ်ကို ပြန်၍မတွေးချင်ပေ။ တခါတခါတော့ ကြမ္မာဆိုးသည် အထီးတည်းရောက်ခြင်း မဖြစ်နိုင်ဟု ထင်မှတ်သည်။ မှန်၏။ လွန်ခဲ့သောရက်များကပင် ပြန်လည် ကျန်းမာစ ပြုလာသော ဒေါ်နုနုခင်သည် ရုတ်တရက် ခြေထောက်တဖက် လှုပ်ရှားမရအောင် ဆွံ့ခဲ့ရ၏။ ဆရာဝန်များသည် သွေးလေ မညီမျှသဖြင့် ရုတ်တရက် ထိုးဝင်လာသောရောဂါကို ကြိုးစား၍ ကုကြ၏။ သို့သော် ဒေါ်နုနုခင်ခြေထောက်သည် အကောင်းပကတိ ဖြစ်၍မလာတော့ပေ။ သည်အတွက် ဦးထွန်းတင် စိတ်ဆင်းရဲ ပင်ပန်းခဲ့ရလေပြီ။ </p>
	<p class="block_14">ဒေါ်နုနုခင်အနေနှင့်တော့လည်း ဆေးတိုက်တွင် တက်ရောက်ပြီး ဆေးကုသနေစေကာမူ အိမ်ကိုသာ အမြဲတမ်း တသည်ချည်းဖြစ်၏။ အိမ်မှလူများသည် သူ့ထံသို့ အလှည့်ကျ သွားရောက်ခဲ့ကြ၏။ သို့သော် ထိုသူများတွင် ကိုကိုထွန်း ပါဝင်ခြင်း မရှိခဲ့ပေ။ </p>
	<p class="block_14">ထို့ကြောင့် ဒေါ်နုနုခင်သည် ကိုကိုထွန်းကို တဖွဖွ မေးခဲ့၏။ </p>
	<p class="block_14">ယခုတော့လည်း သည်သားနှင့် သည်မယားတို့သည် ကံတူအကျိုးပေး ကြုံရပြီဟု ဆိုရမည်လား ဦးထွန်းတင် မဝေခွဲတတ်။ </p>
	<p class="block_14">ထားပါ။ သည်ပြဿနာထက် သည်မယားနှင့် သည်သားသည် ဘာမျှ သွေးသားတော်စပ်ခြင်း မရှိပါဘဲလျက် တဦးကိုတဦး သည်မျှ အတမ်းအတရှိသည်ကို ကြုံရသောအခါ ဖအေရင်းတယောက် အနေနှင့် ဦးထွန်းတင်သည် ပို၍ ယူကျုံးမရဖြစ်ရ၏။ သည်အခါ အေးငြိမ်းကိုလည်း သတိရမိသေးသည်။ ကိုယ်တိုင် ဝမ်းနှင့်လွယ်မွေးရသည် မဟုတ်သော ဝမ်းမနာအမိကပင်လျှင် သည်သားအတွက် ဤမျှ ပူပန်ခြင်း ဖြစ်တတ်လျှင် ယခုအခြေအနေမျိုးကိုသာ အေးငြိမ်းကြားရပါက မည်သို့ ရှိချိမ့်မည်နည်းဟု သူတွေးသည်။ </p>
	<p class="block_14">မည်သို့ဖြစ်စေ ယခုတော့ သည်သားနှင့် သည်မယားတို့၌ ဦးထွန်းတင် စိတ်ညွှတ်ရလေပြီ။ သူတို့နှစ်ယောက်အတွက် ဦးထွန်းတင်သည် ပူပန်ရလေပြီ။ </p>
	<p class="block_14">ယခုလိုအချိန်မျိုးမှာ အလုပ်တွေက များလှသည်။ ပြည်တော်သာစီမံကိန်း အကောင်အထည် ဖော်ရေးကိစ္စ၊ ပါလီမန် အမေးအဖြေကိစ္စ၊ နိုင်ငံခြား အတွေ့အကြုံ အစီရင်ခံစာ ကိစ္စတွေကလည်း သူ့စိတ်အာရုံမှာ မပြတ်မလပ် ဖိစီးသည်။ သည်အထဲ ပြင်ပပုဂ္ဂိုလ်တွေထဲမှ မကင်းရာ မကင်းကြောင်းကိစ္စတွေက ရှုပ်ထွေးနေသေး၏။ </p>
	<p class="block_14">အမှန်စင်စစ် သခင်ဖေသိန်းလိုလူမျိုးကိုကား ပြင်ပပုဂ္ဂိုလ်တယောက်ဟု မှတ်ယူမိသည်ကို သခင်ဖေသိန်းသိလျှင် ငြိုငြင်နိုင်ပေသည်။ ထို့ကြောင့် ယခုလောလောဆယ်တွင် သခင်ဖေသိန်း ကိစ္စကို လိုက်လံကူညီ ဆောင်ရွက်ပေးရသည်က ရှိသေး၏။ </p>
	<p class="block_14">မြိုင်သာယာနယ်၊ ယမားချောင်းဆည် ဖောက်လုပ်ရေးကို အဘယ်ကြောင့် ဆည်မြောင်းဌာနက ဆောင်ရွက်နိုင်ခြင်း မရှိရသနည်းဟု ဦးထွန်းတင်သည် ရိုးသားစွာ တွေးတောမိခဲ့သေး၏။ မည်သို့ဖြစ်စေ ထိုလုပ်ငန်းကို သခင်ဖေသိန်းသည် သူ့ညီတယောက်၏ အမည်ဖြင့် ကန်ထရိုက်ယူ ဆောင်ရွက်ရန် အစီအစဉ်ပြုလာသောအခါ၌ ဦးထွန်းတင်လည်း အငြိမ်မနေရတော့ပေ။ သခင်ဖေသိန်းအဆိုအရ ထိုလုပ်ငန်းမှ အမြတ်ငွေ သုံးသောင်းခန့် ရရှိနိုင်မည် ဆိုလေသည်။ နောက်ထပ် အဆောက်အအုံလုပ်ငန်းများကလည်း အမြတ်ငွေ နှစ်သောင်းခန့်ကို မျှော်လင့်၏။ သို့မှသာ မြို့နယ်ပါတီအတွက် ရန်ပုံငွေတသောင်းခန့် သူ ထည့်ဝင်နိုင်မည် ဖြစ်သည်ဟုလည်း သိရ၏။ အထူးသဖြင့် ပါလီမန်ရွေးကောက်ပွဲ နီးလာပြီ ဖြစ်သောကြောင့် ရန်ပုံငွေမှာလည်း အထူးလိုအပ်လာပြီဖြစ်သည်။ </p>
	<p class="block_14">စင်စစ် ဤလုပ်ငန်းမှာ မိမိနှင့် တိုက်ရိုက်သက်ဆိုင်ခြင်း မရှိပေ။ သို့စေကာမူ မိမိပင်လျှင် ဆောင်ရွက်ပေးရမည်ဟု ဝန်ကြီးကိုယ်တိုင်ကလည်း ပြောထား၏။ သခင်ဖေသိန်းကလည်း မိမိအားသာလျှင် အဓိကထား ဆောင်ရွက်စေသည်။ </p>
	<p class="block_14">သည်ကိစ္စများတွင် ဒေါ်စောကြည်၏ကိစ္စက ရှိသေးသည်။ ဒေါ်စောကြည်သည် အထည်စက်ရုံတခု တည်ထောင်လိုသည်။ သည်ကိစ္စကိုလည်း ဝန်ကြီးကတဆင့် ဆောင်ရွက်ရဦးမည် ဖြစ်သည်။</p>
	<p class="block_14">ဒေါ်စောကြည်သည် လွန်ခဲ့သောရက်ပိုင်းအတွင်းက ဒေါ်နုနုခင်ဆီသို့ ရောက်ခဲ့သေးသည်။ </p>
	<p class="block_14">ယခုအခါ ထိုအတွေးပေါင်းများစွာသည် ဦးထွန်းတင်၏အာရုံသို့ စုပြုံ တိုးဝင်လာကြလေပြီ။ </p>
	<p class="block_14">ဆရာဝန်နှင့်အတူ အောက်ထပ်သို့ လိုက်ခဲ့သည့်အချိန်အထိ အတွေးစသည် ရှုပ်ထွေးနေဆဲ ဖြစ်သည်။ </p>
	<p class="block_14">ပေါက်စမသည် ဆရာဝန်နှင့် သူ့သခင်ကြီးတို့ကိုဖြတ်ပြီး သူယူလာသော ဆရာဝန်၏ ဆေးသေတ္တာကို ဆရာဝန်ကားဆီသို့ ပို့လိုက်၏။ </p>
	<p class="block_14">ဆရာဝန်သည် နှုတ်ဆက်စကားဆို၏။ ဦးထွန်းတင်သည် ရောယောင်ပြီး နှုတ်ဆက်လိုက် ရသည်။ စိတ်အာရုံ၌ လူများစွာနှင့်စပ်လျဉ်းသော အတွေးများသည် ရှုပ်ထွေးဆဲဖြစ်လေသည်။ </p>
	<p class="block_14">သူသည် အိမ်ပေါ်သို့ ပြန်တက်ရန် ဝန်လေးနေ၏။ </p>
	<p class="block_14">ဧည့်ခန်း ဆိုဖာပေါ်တွင် ခန္ဓာကိုယ်ကို ပစ်ပြီးထိုင်ချလိုက်သည်။ ခါတိုင်းဆိုလျှင် ယခုလို ပင်ပန်းနွမ်းနယ်နေသည်ဖြစ်မူ ချစ်သောဇနီး နုသည် သံပရာရည်တခွက်ကို သူ့ရှေ့သို့ ချလာမြဲဖြစ်၏။ သူ့အဝတ်အစားများကို လဲလှယ်စေမြဲဖြစ်၏။ ယခုမူ သူသည် အဝတ်လဲလှယ်ရန်ကိုပင်လျှင် မေ့လျော့နေ၏။ ထိုအခါ အတွေးအာရုံသို့ ဒေါ်နုနုခင်သည် ရောက်လာပြန်၏။ </p>
	<p class="block_14">ချစ်ဇနီးနုထံသို့ သူရောက်တိုင်း၊ သူ့အတွေးအာရုံသို့ ရောက်လာတိုင်း နု၏ ညှိုးငယ်သော မျက်နှာကို သူ ဦးစွာမြင်ရသည်။ ပြီးလျှင် အိမ်မှ သားတွေ သမီးတွေနှင့် စပ်လျဉ်း၍ ပူပန်သော နုဆီကစကား၊ လင်သားအတွက် ဝတ္တရားမကျေ ဖြစ်နေရသည်နှင့် စပ်လျဉ်း၍ စိတ်မကောင်း ဖြစ်ရသော နုဆီက စကား။ အထူးသဖြင့် ကိုကိုထွန်းနှင့်ပတ်သက်၍။ </p>
	<p class="block_14">“ကိုထွန်း အိမ်မှာမှရှိရဲ့လား ကိုကို။ ကိုထွန်းကို နုဆီလာဖို့ မပြောဘူးလားဟင်။ ဘာပဲဖြစ်ဖြစ် ကိုထွန်းကို ကိုကို ပစ်ပယ်မထားသင့်ပါဘူး။ ကိုထွန်းဟာ နု ဆယ်လ ဆယ်ကျိုး သယ်ပိုးပြီး မွေးလာခဲ့ရတာ မဟုတ်ပေမဲ့ အနှစ် ၂ဝ နီးပါး ပြုစုကျွေးမွေး သုတ်သင်လာရတာပါ။ ဘာပဲဖြစ်ဖြစ် သူဟာလည်း ကိုကိုတို့ နုတို့ သားပါပဲ။ သူ့ခမျာ မွေးစားသားပါကလားလို့ သိရှာတာ မဟုတ်ပါဘူး။ ဒါကြောင့်လည်း မိဘနဲ့ ပတ်သက်ရင် သူ အတတ်နိုင်ဆုံး သိတတ်တဲ့ကလေးပါ ကိုကိုရယ်။ ဒီတော့ ကိုကိုဟာ ကိုထွန်းကို ညီညီတို့ ငယ်ငယ်တို့နဲ့ထပ်တူ ချစ်စေချင်ပါတယ်။ ကိုထွန်းနဲ့ပတ်သက်ရင် ဖျောင်းဖျောင်းဖျဖျသာ ပြောစေချင်ပါတယ်။ တကယ်တမ်းဆိုတော့ သူ့မှာ ကိုကိုနဲ့ နုကလွဲပြီး အားထားစရာရယ်လို့ ရှိတာမှမဟုတ်ဘဲ ကိုကို” ဆိုသော စကားမျိုးကို ကြားရတတ်သည်။ သည်စကားကို ကြားရလျှင် ဦးထွန်းတင် ချောက်ချားသည်၊ တုန်လှုပ်သည်၊ ဝမ်းနည်းသည်၊ ရင်ထဲက နာသည်။ </p>
	<p class="block_14">နုကို သူ သနားသည်။ နုသည် ယခုမှပင် အလွန်သနားစရာကောင်းသော မယားတယောက် ပါကလားဟုလည်း သူ တွေးတတ်သည်။ </p>
	<p class="block_14">နုမှာ ဆေးခန်းထဲတွင် ကိုယ်ခန္ဓာနှင့်ဆိုင်သော ရောဂါဝေဒနာကို ခံစားနေရသူဖြစ်သည်။ သည်မျှနှင့် သူ မခံမရပ်နိုင်မဖြစ်သေးဟု ထင်ရသည်။ သူ့မှာ ပူပန်စရာတွေ ထုနှင့်ထည်နှင့် ရှိနေဟန် တူ၏။ </p>
	<p class="block_14">“ကိုကို့ဆီကို ဦးစိုးမောင် လာသေးသလားဟင်၊ သူ နောက်ဆုံးယူလာတဲ့ပုံစံအတိုင်း တိုက်ကို စဆောက်နေပြီတဲ့လား၊ ကိုကိုလည်း မကြာမကြာ သွားကြည့်ပါ ကိုကိုရယ်၊ ဦးစိုးမောင်ဟာ အင်ဂျင်နီယာကောင်းတယောက် ဖြစ်ပေမဲ့ ပန်းရန်သမားတွေက စိတ်ချချင်မှ ချရတာ ကိုကိုရဲ့” </p>
	<p class="block_14">ရွှေတောင်ကြားမှာ ဆောက်လုပ်စတိုက်အတွက်လည်း နု ပူပန်တတ်သည်။ </p>
	<p class="block_14">“ဒီနှစ်ဆို ညီညီ မက်ထရစ် ဖြေရပြီနော် ကိုကို။ ညီညီက ကားတစီး ဝယ်ပေးဖို့ ပြောတယ်။ ညီညီတယောက်တည်းအတွက် မဟုတ်ဘဲ သားတွေ သမီးတွေအတွက် သီးခြား ကားတစီးတော့ ဝယ်ပေးသင့်တယ်လို့ နု ထင်တယ်။ အဲဒါ လိုင်စင်ကို တိုက်ရိုက်သွင်းယူနိုင်အောင် မမစောလာလို့ ပြောထားတယ် ကိုကို။ ဘာပဲဖြစ်ဖြစ် ကလေးတွေလည်း လူပျို၊ အပျို ဖြစ်လာတော့ ဘယ်နေရာမှာ မဆို ညှိုးညှိုးငယ်ငယ် မဖြစ်စေချင်ဘူး။ တခုတော့ရှိတယ်။ ညီညီ ကပွဲတွေ သွားလွန်းတာကိုတော့ ကိုကိုလည်း ကြည့်ပြောပေးပါဦး။ မမကေသီက ညီညီ့ကို အလိုလိုက်လွန်းတယ်။ ငယ်ငယ်ဆိုတာကတော့ ဘာမှပြောတတ်တာ မဟုတ်ဘူး။ အဝတ်အထည်ကအစ မအေလုပ်တဲ့လူ ဝယ်ပေးမှ ဝတ်တတ်တာ။ ဒါကြောင့် မမစောကိုတော့ အဆန်းအပြားရောက်ရင် ငယ်ငယ့်အတွက် မမေ့ဖို့ မှာထားရတယ်” </p>
	<p class="block_14">စသည်ဖြင့် သားသမီးတွေအတွက် ဆေးခန်းထဲမှနေပြီး စီစဉ်ရသည်ကလည်း အမော။ </p>
	<p class="block_14">“မမစော လာတယ် ကိုကို။ မမစောကတော့ အထည်စက်ရုံကို လီမိတက်သဘော လုပ်ချင်တယ်ဆိုပဲ။ နုတော့ နုကိုယ်တိုင်ကလည်း ကိုယ်ထိလက်ရောက် လုပ်နိုင်တာမဟုတ်ဘူး မဟုတ်လား။ ဒီတော့ နု ပါဖို့ မပါဖို့က မပြတ်ဘူး။ ကိုကို့ကို တိုင်ပင်ပြီးမှ စကားပြန်မယ် ပြောလိုက်တယ်။ နုသဘောကတော့ တိုက်ဆောက်ပြီး ငှားထားတာကလည်း ပိုက်ဆံရမယ် မဟုတ်လား။ အဲဒါ ဝင်ဒါမီယာထဲမှာဖြစ်ဖြစ် လောင်းဝစ်လမ်းထဲမှာဖြစ်ဖြစ် နောက်ထပ် မြေတကွက်လောက် ဝယ်ပြီး တိုက်တလုံး ထပ်ဆောက်ချင်တယ်။ တိုက်ငှားမယ့် နိုင်ငံခြားရုံးတွေ ဆိုတာကို ကိုကို လိုက်လိုက်ရင် မခက်ပါဘူး။ ဒီတော့ တိုက်နှစ်လုံးက ဝင်ငွေရနေမယ်ဆို စုနိုင်ဆောင်းနိုင် ပိုလျှံနိုင်တာပေါ့ ကိုကို။ လောလောဆယ် အသုံးစရိတ်အတွက်တော့ အရင် ကိုကို့ကို ပြောထားသလို မမစောပြောတဲ့ ဓာတ်ဆီဆိုင်ဆိုတာကိုပဲ နု စိတ်ကူးတယ်။ အဲဒါကိုလည်း ကိုကို လုပ်ပါဦး” </p>
	<p class="block_14">စီးပွားရေးလုပ်ငန်း အစီအစဉ်တွေကလည်း နုစိတ်မှာ အမြဲဖိစီးသည် ထင်ရ၏။ သည်စိတ်ကူးတွေနှင့် နု ဘယ်မျှ ပင်ပန်းရှာမည် မဆိုနိုင်။ </p>
	<p class="block_14">ယခု နုနှင့်အတူ ထိုစိတ်ကူးတို့ပါ အတွေးအာရုံသို့ ရောက်လာကြသည်ဖြစ်၍ ဦးထွန်းတင်သည် ပင်ပန်းမောဟိုက်လာသည်။ </p>
	<p class="block_14">သည်တော့ နုဆီက ရုန်းထွက်သည်။ အပေါ်ထပ်သို့လည်း မတက်ချင်။ </p>
	<p class="block_14">ကိုကိုထွန်းရှေ့ရောက်လျှင် ထိုနေရာမှာလည်း အတွေးများစွာ ရှိနေနှင့်မည်ကို ဦးထွန်းတင် သိ၏။ </p>
	<p class="block_14">သည်အခိုက်မှာပင် အိမ်ပေါ်မှ နောက်တခေါက် ဆင်းလာသော ပေါက်စမကို ဖျတ်ခနဲ မြင်လိုက်မိသလို ရှိသည်။ </p>
	<p class="block_14">“ဟေ့ ပေါက်စမ၊ သံပရာရည်တခွက် စာကြည့်ခန်းထဲ လာပို့ပေးပါကွယ်” ဟု မှာလိုက်သည်။ </p>
	<p class="block_14">ပြီး နေရာမှထ၍ စာကြည့်ခန်းတွင်းသို့ ဝင်၏။ </p>
	<p class="block_14">သည်မှာတော့ အမောပြေတန်ကောင်းသည်ဟု သူ့အသိစိတ်က တွေးသည်။ </p>
	<p class="block_6" id="calibre_link-107">◾</p>
</div>

<div class="calibre" id="calibre_link-31">
<h1 class="block_12" id="calibre_link-108">| ၂၇ |</h1>
	<p class="block_13">&nbsp;</p>
	<p class="block_14">သန္တာနွယ်သည် စာမေးပွဲရက်များကို ကျော်လွန်ခဲ့သောအခါမှပင် နွေရာသီ တကြိမ် ပြန်လည် ရောက်ရှိလာခဲ့ခြင်းအတွက် တုန်လှုပ်ထိတ်လန့်ခြင်း ဖြစ်ရပြန်လေသည်။ </p>
	<p class="block_14">မည်သို့ဖြစ်စေ ထိုသို့သော နွေရာသီမျိုးကို မည်မျှကြာမြင့်စွာ ရင်ဆိုင်ရဦးမည် ဖြစ်သည်ကိုကား သူသည် ကိုယ်တိုင်မှန်းဆ၍ မရနိုင်ပေ။ </p>
	<p class="block_14">အမှန်ဆိုရလျှင် ထိုသူနှစ်ဦးသည်လည်း အခြားသော လူငယ်လူရွယ်များကဲ့သို့ပင် မိမိတို့၏ အတွေးအခေါ်၊ အယူအဆ၊ အလုပ်အကိုင်များနှင့် ပတ်သက်၍ အခါခပ်သိမ်း တိကျမှန်ကန်သည်ဟု ယူဆထားကြသော လူငယ်များ ဖြစ်ကြ၏။ ပြီး အခြားသော လူငယ်လူရွယ်များသည် ပြတ်သားခြင်း၊ ယုံကြည်ချက်တခု၌ ခိုင်မာစွာ စွဲမြဲခြင်း ရှိတတ်ကြသကဲ့သို့ သူတို့သည် ပြတ်သားသော အမြင်အသိနှင့် ခိုင်မာစွဲမြဲသော ယုံကြည်ချက်မျိုးရှိသည်ဟု မှတ်ယူထားကြသော လူငယ်များ ဖြစ်ကြ၏။ </p>
	<p class="block_14">သို့သော် ထိုလူငယ်နှစ်ဦးသည် မိမိတို့အကြောင်းကို မိမိတို့ ကိုယ်စီ သိရှိနားလည်သည်ဟု မှတ်ယူနိုင်သော်လည်း တဦးနှင့်တဦး အဘယ်ကြောင့် နားမလည်နိုင်ရသနည်း ဆိုခြင်းကိုကား သူတို့သည် ဝေခွဲ၍ မရနိုင်ကြသေးပေ။ </p>
	<p class="block_14">အထူးသဖြင့် နွယ်သည် အခြားအခြားသော နေရာများ၊ အရေးကိစ္စများ၌ ပွင့်လင်းသည်၊ ပြတ်သားသည် မှန်ပါလျက် အသည်းနှလုံးနှင့် စပ်ဆိုင်သောကိစ္စများတွင် ပွင့်လင်းပြတ်သားခြင်း တစိုးတစိလေးမျှ မရှိဟု ကိုအေးလွင် ယူဆသည်။ သို့သော် ခမျာမှာ မိန်းမသားပါကလားဟူ၍ ခွင့်လွှတ်တွေးက အမြဲရှိသည်။ ပြီး ကိုကိုထွန်းနှင့် ပတ်သက်၍။ </p>
	<p class="block_14">ထို့ကြောင့် တခါတခါတော့ နွယ့်ထံက ခွာရှောင်မည်၊ သည်အချစ်ရေးမှာ အလံကိုလှဲပြီး နောက်သို့ဆုတ်မည်ဟုလည်း တခါက ကြံစည်ဖူးပါ၏။ တကယ်တမ်းကျတော့ သည်အတွေးသည် အရာမထင်ခဲ့။ </p>
	<p class="block_14">စင်စစ် မိမိဘဝကို မိမိ မသိ၍မဟုတ်။ ကိုအေးလွင်သည် သူ့ဘဝကို သူသိသည်၊ နားလည်သည်ဟု စွဲမြဲ၏။ ကိုအောင်သူနှင့် ဖြူဖြူတို့အဖြစ်ကို ကြုံရလေ၊ သူ့အဖြစ်ကိုလည်း နားလည်ဖို့ သင့်လေလေဟု သူ ယူဆသည်။ </p>
	<p class="block_14">သို့ပေမဲ့ မျှော်လင့်ချက် ဆိုတာကို နောက်ဆုံးအချိန်အထိ ထားကြည့်ချင်သည်။ မည်သို့ဖြစ်စေ၊ နောက်ထပ်ပြီး တနှစ်တိတိ သူ နွယ်တို့နှင့်အတူ ရှိဦးမည်။ ပြောကြစတမ်းဆိုလျှင် မျှော်လင့်ချက်ဟူသည် ကုန်ဆုံးသည် မရှိ။ မေတ္တာတရားဟူသည် သေဆုံးသည် မရှိဟု သူ ယုံကြည်သည်။ နောက်ဆုံးမှာ နွယ်နှင့် ခွဲခွာရစေကာမူ သည်သဘောကိုတော့ နွယ် သိစေချင်သည်။ </p>
	<p class="block_14">သည်တော့ သူ စာမေးပွဲဖြေပြီးကတည်းကပင် နွယ် စာမေးပွဲဖြေပြီးသည်ကို သူ စောင့်ရသည်။ ကိုယ့်ရပ်ကိုယ့်ရွာ ပြန်မည်ကိုပင် နွယ် စာမေးပွဲဖြေပြီးအောင်တော့ သူ စောင့်မည်။ နွယ့်ကို တွေ့မည်။ သူ့မှာ ကောက်ကျစ်သောဉာဏ်၊ အကြံအစည်ရှိသည့် သဘောမျိုး မသက်ရောက်လျှင်၊ သို့မဟုတ် တဖက်သားကို ထိပါးသောသဘော မသက်ရောက်လျှင် ကိုကိုထွန်းနှင့် ပတ်သက်ပြီးလည်း သူ ပြောနိုင်မည်ဟု ယူဆသည်။ </p>
	<p class="block_14">သည်အခြေအနေကို ကြိုပြီးသိနှင့်သည်ဟု နွယ် ယူဆသည်။ </p>
	<p class="block_14">ဖြစ်နိုင်ပါသည်။ ယခုနှစ် ကျောင်းဖွင့်စတွင် ကိုအေးလွင်သည် စာတစောင် ပေးခဲ့သည်။ ထိုစာ၌ နွယ့်ဆန္ဒအရ နွယ့်စိတ်ကို အနှောင့်အယှက် မဖြစ်စေရန် ယခုနှစ်တွင် မည်သည့်စာမျိုးမှ မပေးပါဟု ဖော်ပြခဲ့သည်။ ထိုစာ၌ ဖော်ပြသည့်အတိုင်းပင် ကိုအေးလွင်သည် နောက်ထပ်၍ တစောင်မျှ မပေးခဲ့ပေ။ သို့သော် အောက်တိုဘာ ကျောင်းပြန်ဖွင့်သောအခါ ကျောင်းစာရင်းမှ တနှစ် ထုတ်ပယ်ခြင်း ခံရပါလျက် ထိုလူသည် ကျောင်းသို့ ပြန်လာသည်။ ပြီး </p>
	<p class="block_14">“ကိုယ့်အဖို့ တက္ကသိုလ်က ဘယ်ကိုပဲ နှင်ထုတ်ပေမဲ့ တက္ကသိုလ်နဲ့ ဝေးရာကို မသွားနိုင်သေးဘူး နွယ်။ ကိုယ့်လိုလူမျိုးဟာ တက္ကသိုလ်ပညာကို ရယူနိုင်ဖို့ မလွယ်ကူတဲ့လူမျိုးပါ။ ဒါပေမဲ့ တက္ကသိုလ်က ဘွဲ့တခုအတွက် ကိုယ်ဟာ မျှော်လင့်ခြင်း ကြီးစွာနဲ့ ရောက်လာခဲ့ပြီ။ လူတယောက်မှာ မျှော်လင့်ချက်ဆိုတာ အမြဲရှိနေသင့်တယ် မဟုတ်လား။ ဒါပေမဲ့ မျှော်လင့်ချက် တခုတည်းနဲ့ လူ့ဘဝဟာ ပြီးပြည့်စုံတာ မဟုတ်သေးဘူးလေ။ ဒီမျှော်လင့်ချက်အတွက် ရုန်းကန် လှုပ်ရှားမှု ပြုလုပ်ပေးရမယ် မဟုတ်လား။ ဒီသဘောကို နွယ် နားလည်ရဲ့လားဟင်”</p>
	<p class="block_14">ထိုစကားကို ဆိုသည်။ </p>
	<p class="block_14">ရုတ်တရက် နွယ် သဘောမပေါက်။ </p>
	<p class="block_14">သည်တုန်းက ကိုအေးလွင်သည် နွယ့်မျက်နှာကို စေ့စေ့ကြည့်သည်။ သူ့စကားအဓိပ္ပာယ်ကို နွယ် ခပ်စင်းစင်း နားလည်သည်မှအပ သည်စကားမှာ အဓိပ္ပာယ်ဝှက် ရှိနေမည်ဟု မထင်ပေမဲ့ သူ့မျက်လုံးတွေမှာကျတော့ အဓိပ္ပာယ်တခုခု ဆောင်နေသည်ဟု အထင်မိသား။ စိတ်ကသာ ရဲရဲမထင်မိသည် ရှိမည်။ ရင်ထဲကတော့ တလှပ်လှပ်နှင့်။ </p>
	<p class="block_14">“ခက်တယ် နွယ်၊ ကိုယ်တို့ဟာ ပညာတွေကို သင်ယူခဲ့တာ ကြာမြင့်လှပြီ။ ဒါပေမဲ့ ကိုယ်တို့ သင်ယူတဲ့ အတတ်ပညာတွေထဲမှာ ဟန်ဆောင်ခြင်းနဲ့ ငြင်းပယ်ခြင်းကို ဘယ်လိုခွဲခြားသိနိုင်သလဲ ဆိုတဲ့ သင်ခန်းစာမျိုးကိုတော့ မသင်ကြရဘူး။ ရှိပစေလေ။ ကိုယ့်အဖို့တော့ တနွေဝင်လို့ တကြိမ်ခွဲရမယ် ဆိုတိုင်း ခွဲခွာခြင်း အထိမ်းအမှတ်အဖြစ် ဝမ်းမြောက်စရာ ကောင်းနိုင်တဲ့ စကားတခွန်းကို စာမေးပွဲအောင်စာရင်းနဲ့အတူ မျှော်လင့်ရမှာပဲ နွယ်” </p>
	<p class="block_14">ဟု သူဆိုခဲ့သေး၏။ </p>
	<p class="block_14">သည်အခါ နွယ် မျက်နှာမထားတတ်ချင်။ ဒါကိုတော့ သူ ငဲ့ညှာလိုဟန် ရှိ၏။ </p>
	<p class="block_14">“ဘာလဲ နွယ်၊ ကိုယ်ဟာ ထားတဲ့ကတိကို ဖျက်တယ်ထင်သလား။ ဆောရီးပဲ နွယ်။ ကိုယ် ဒီအကြောင်းကို ဘာမှထပ်မပြောပါဘူး။ ဒါပေမဲ့ နွယ်နဲ့ ခွဲရခါနီးရင်တော့ ကိုယ်ပြောရလိမ့်ဦးမယ်” ဟု ဆိုခဲ့သည်။ </p>
	<p class="block_14">ယခု စာမေးပွဲ မတိုင်မီကလေးမှာပင် စာမေးပွဲအပြီးသတ်ရက်မှာ အေးအေးလူလူ စကားဆိုပါရစေဟု သူ ခွင့်တောင်းသည်။ </p>
	<p class="block_14">ယနေ့သည် သူ့အတွက် စာမေးပွဲနောက်ဆုံးရက်ဖြစ်သည်။ ပထမတော့ မေ့ထားသည်။ </p>
	<p class="block_14">စာမေးပွဲခန်းမှ ထွက်သည်နှင့် သူသည် နွယ်ရှိရာသို့လာသည်။ နွယ့်အဖို့ သူနှင့် မျက်နှာချင်း ဆိုင်ဖို့ ခက်သည်။ </p>
	<p class="block_14">ကြည့်စမ်း။ ဟိုရက်တွေ၊ ဟိုရက်တွေက သူနှင့် တွေ့သည်။ မျက်နှာချင်း ဆိုင်သည်။ စကားတွေ အများကြီးပြောသည်။ ငြင်းရသည်လည်းရှိ၊ သဘောတူ ကျေနပ်မှုဖြင့် ပြုံးရသည်လည်း ရှိ၏။ ရင်ထဲမှာ ဘာဆိုဘာမျှ မဖြစ်ခဲ့။ </p>
	<p class="block_14">ယခု သူ့ကို တွေ့တော့ ရင်ခုန်သည်။ </p>
	<p class="block_14">သို့ပေမဲ့ သူခေါ်သောအခါ နွယ် လိုက်လာဖြစ်သည်။ </p>
	<p class="block_14">ပြီး တက္ကသိုလ်မှာ မေတ္တာမျှကြသည်ဆိုသူတိုင်း ရောက်ဖူးလေ့ရှိသော အင်းလျားကန်စောင်း သို့ လိုက်လာဖြစ်၏။ စိတ်ထဲမှာတော့ တယ်ပြီး မသန့်ပြန့်။ </p>
	<p class="block_14">“ကဲ ဘာများ ထူးထူးခြားခြား ပြောစရာရှိလို့လဲ ကိုအေးလွင်” </p>
	<p class="block_14">နွယ်ကိုယ်တိုင် သည်စကားကို စပြောဖြစ်ပြီ ဆိုသောအခါ မိမိသည် အမှန်ပင် ပွင့်လင်း ပြတ်သားပါကလားဟု နွယ်သည် သူ့ကိုယ်သူ ကျေနပ်မိသေး၏။ </p>
	<p class="block_14">“ပြောမှမပြောရသေးပါလား နွယ်” </p>
	<p class="block_14">အပြုံးနှင့် ပြောသည်မှာ ရယ်မောဖွယ်အသွင် ဆောင်ဟန်ရှိ၏။ </p>
	<p class="block_14">နွယ်သည် ကန်စပ်အထိသွားဖို့ ဝန်လေးသည်။ ထို့ကြောင့် ဘွဲ့နှင်းသဘင် နောက်ဘက်ရှိ ပါမောက္ခချုပ်အတွက် အိမ်နေရာ ဖြစ်သည်ဟု အများစကား ဆိုတတ်ကြသော မြေကွက်၏ဘေး၊ တခါတရံ အကြော်သည်များကို တွေ့ရတတ်သော သစ်ပင်ကြီး၏အောက်တွင် ရပ်လျက် တန့်နေသည်။ ဘာမျှစကား မဆက်သေး။ </p>
	<p class="block_14">“ဟိုဘက်နားအထိ သွားစို့လေ”</p>
	<p class="block_14">“ဒီနားတင်ပြောလို့မရဘူးလား ကိုအေးလွင်” </p>
	<p class="block_14">“ဟိုနားမှာ ပြောရင်လည်း ရပါတယ်” </p>
	<p class="block_14">ကိုအေးလွင်က ကန်စပ်ကို ရည်ညွှန်းပြီးပြောသည်။ သူ့စိတ်က စကားအစမှာ သွက်လက် နေစေချင်သည့်အသွင်ရှိ၏။ </p>
	<p class="block_14">“အဲဒီနေရာက” </p>
	<p class="block_14">နွယ်သည် စကားဆက်ကို ရှာမတွေ့နိုင်သေး။ </p>
	<p class="block_14">“ဘာလဲ နွယ်၊ မေတ္တာကန်မွန်ဆိုတဲ့စကားနဲ့ ကန်စပ်ဟာ သမီးရည်းစား ချိန်းတွေးတဲ့နေရာမို့ မသွားချင်ဘူးလား၊ ငါးခိုးပြီးမျှားတဲ့လူတွေလည်း အဲဒီနေရာကို လာတတ်ပါတယ်” </p>
	<p class="block_14">“ဟုတ်တယ်။ ငါးဖမ်းတဲ့လူတွေကို အနှောင့်အယှက် မပေးချင်ဘူး” </p>
	<p class="block_14">“ကဲလေ၊ ဒါဖြင့်လည်း နွယ် ဘယ်သွားချင်သလဲပြော” </p>
	<p class="block_14">“ခက်ပြီပဲ၊ သူခေါ်လို့ နွယ်လိုက်လာတဲ့ဥစ္စာ၊ နွယ်က ဘယ်မှမသွားချင်ဘူး၊ အိမ်ပဲ ပြန်ချင်တယ်၊ အိမ်မှာပြောလည်း ဒီစကားပဲ မဟုတ်လား ကိုအေးလွင်” </p>
	<p class="block_14">နွယ့်စကားကို ကိုအေးလွင် သဘောကျသည်။ </p>
	<p class="block_14">“အလဲ့၊ နွယ်ကလည်း အလာကြီးပဲ၊ ဒါပေမဲ့ အိမ်မှာပြောတဲ့ စကားမျိုးမှ မဟုတ်တာ”</p>
	<p class="block_14">“အိမ်မှာပြောတဲ့စကား၊ လမ်းမှာပြောတဲ့စကားရယ်လို့ ခွဲများထားသလား” </p>
	<p class="block_14">“ဟုတ်တာပေါ့၊ အိမ်မှာက နိုင်ငံရေးအကြောင်းတွေ၊ ယဉ်ကျေးမှုအကြောင်းတွေပဲ ပြောဖြစ်ကြတာ မဟုတ်လား” </p>
	<p class="block_14">“ဒါဖြင့် အခုပြောမှာ နိုင်ငံရေး မပါတာ သေချာတာပေါ့နော်” </p>
	<p class="block_14">ယခုတော့လည်း သူတို့နှစ်ယောက်၏ စကားလုံးများသည် သွက်လက်လာသည်။ သည်လိုပြောရသည်မျိုးကိုတော့ နှစ်ဦးစလုံး ကျေနပ်ကြသည်။ ခဏတဖြုတ်ဆိုသလို ရင်ထဲကို မသိမသာ ခိုးဝင်လာသည့် ဝေဒနာကို မေ့ပစ်သည့်အနေမျိုး။ </p>
	<p class="block_14">သို့ဖြင့် သူတို့သည် ကန်ဘက်သို့ မသွားဖြစ်ဘဲ အင်းလျားကန်ကို ဖြတ်ကူးကာ ဘွဲ့နှင်းသဘင်ဘေးဘက် သစ်ပင်ရိပ် မြက်ခင်းပြင်သို့ ရောက်ခဲ့ကြသည်။ </p>
	<p class="block_14">နွယ့်စိတ်က သည်မှာ လိပ်ပြာသန့်လေဟန်နှင့်။ </p>
	<p class="block_14">မြက်ခင်းမှာ ထိုင်မိကြပြီဖြစ်လျက် စကားကို ရုတ်တရက် မစဖြစ်ကြသေး။ </p>
	<p class="block_14">“ကိုယ် မနက်ဖြန်ပြန်မယ် နွယ်” </p>
	<p class="block_14">ဆိုသော ကိုအေးလွင်၏စကားကို ကြားမှပင် နွယ့်ရင်ထဲမှာ ခပ်ဖြည်းဖြည်း တုန်လှုပ်လာသည်။ သို့သော် </p>
	<p class="block_14">“ဪ” </p>
	<p class="block_14">စကားဆက်လည်း ချက်ချင်းရှာမတွေ့။ </p>
	<p class="block_14">“ဒီနှစ် နွယ် တော်တော်စိတ်ချမ်းသာမှာပေါ့နော်” </p>
	<p class="block_14">“ဆိုပါတော့” </p>
	<p class="block_14">“ဒါဖြင့် အခုတော့ နည်းနည်းစိတ်ဆင်းရဲရမှာပေါ့” </p>
	<p class="block_14">သည်စကားကို အဖြေခက်ပြန်သည်။ </p>
	<p class="block_14">“ဟုတ်ဘူးလား” </p>
	<p class="block_14">ဟု ကိုအေးလွင် ထပ်၍ဆိုလာမှပင် </p>
	<p class="block_14">“ဒီလောက်လည်း မဟုတ်ပါဘူး ကိုအေးလွင်” </p>
	<p class="block_14">“ဒီလိုဆို ကိုယ်ဝမ်းသာနိုင်တာပေါ့” </p>
	<p class="block_14">“နွယ် ကိုအေးလွင် ဝမ်းနည်းအောင် မလုပ်ဖြစ်ဖို့ အမြဲကြိုးစားပါတယ်” </p>
	<p class="block_14">“ဪ ကိုယ် ဝမ်းမနည်းအောင် ကြိုးစားနေရတယ်ဆိုတော့ အခြေအနေတွေက ဝမ်းနည်းစရာများ ဖြစ်နေရောလား နွယ်” </p>
	<p class="block_14">“ကိုအေးလွင် လောဂျစ်ယူဖို့ ကောင်းတာပဲ” </p>
	<p class="block_14">“ဘာဖြစ်လို့” </p>
	<p class="block_14">“ကဲပါလေ၊ ဒါတွေထားပါ။ ကိုအေးလွင် ပြောချင်တယ်ဆိုတာ ဘာလဲ” </p>
	<p class="block_14">ကိုအေးလွင်သည် နွယ့်မျက်နှာကို စေ့စေ့ကြည့်ဖြစ်မိသည်။ မျက်လုံးချင်း ဆုံမိသောအခါ ရင်အသီးသီးခုန်ကြသည်။ သို့သော် ရင်ခုန်သံများသည် ပွင့်လင်းသောအနက်ကို မဆောင်ပေ။ </p>
	<p class="block_14">“ကိုယ် ဘာပြောစရာ လိုလေသေးသလဲ နွယ်၊ နွယ်ပြောတာကိုသာ နားထောင်ချင်တာပါ” </p>
	<p class="block_14">ကိုအေးလွင်၏အသံသည် တိမ်းယိမ်းညွတ်နူးသော စိတ်အာရုံမှ လွင့်ပျံလာ၏။ </p>
	<p class="block_14">“ကိုအေးလွင် ပြောတုန်းကတော့ ကိုအေးလွင်မှာ ပြောစရာရှိလို့ဆို” </p>
	<p class="block_14">သည်စကားကတော့ ထိမိသည်ဟု ကိုအေးလွင် ချက်ချင်း နားလည်သည်။ မှန်သည်။ သူကိုယ်တိုင်က ပြောစရာရှိသည် ဆိုသောကြောင့် ဖိတ်ခေါ်ခဲ့မိသည် အမှန်ပင်။ ယခုတော့လည်း သူ့စကားနှင့်သူ အနှက်ခံရပြီဟု နားလည်ရသည်။ </p>
	<p class="block_14">“ဟုတ်ပါပြီလေ၊ တကယ်တော့ ကိုယ်ပြောခဲ့တာတွေက များပြီပဲ နွယ်၊ ဒါကြောင့် ကိုယ်ထပ်ပြောဖို့ထက် နွယ့်ဆီက စကားကိုသာ ကိုယ်မျှော်လင့်တယ်၊ အင်းပေါ့လေ၊ ကိုယ်ပြောခဲ့တာတွေက ကြာပြီဆိုတော့လည်း မေ့လောက်ရောပေါ့” </p>
	<p class="block_14">နွယ်က ဘာမျှနှုတ်တုံ့မပြန်။ မျက်နှာချင်းဆိုင်ဖို့ ဝန်လေးသည်လား၊ ပင်ပန်းသည်လား မဆိုနိုင်။ သူ့မျက်လုံးအစုံကို အင်းလျားကန်ဘက်သို့ ငေးစိုက်ထား၏။ </p>
	<p class="block_14">“လူတွေဟာ တခြားနေရာတွေမှာ ပွင့်လင်းတတ်ကြသလောက် နှလုံးသားနဲ့ သက်ဆိုင်လာရင် ဘာဖြစ်လို့ သိုဝှက်ထားတတ်ကြတာလဲ နွယ်” </p>
	<p class="block_14">“ဒါကို နွယ် နောက်လေးငါးနှစ်နေမှ ဖြေတတ်မှာပေါ့ ကိုအေးလွင်” </p>
	<p class="block_14">နွယ်က ခပ်ပေါ့ပေါ့ ဖြေသည်။ </p>
	<p class="block_14">“ဘယ်လိုပြောတယ် နွယ်” </p>
	<p class="block_14">“ဟုတ်တယ်လေ၊ နွယ်ဟာ နောက် သုံးလေးငါးနှစ်နေမှ ဆရာဝန်ဖြစ်မယ် မဟုတ်လား၊ ဒီတော့မှ လူတွေရဲ့ နှလုံးသားအကြောင်းကို ပြောတတ်မှာပေါ့ ကိုအေးလွင်ရဲ့” </p>
	<p class="block_14">“ဘာလဲ နွယ်၊ ကိုယ် အလေးအနက် ပြောနေတာကို နွယ် ရယ်စရာလုပ်ချင်နေလား” </p>
	<p class="block_14">“ရှင် ဒီလိုဆို နွယ် ဝမ်းနည်းပါတယ်၊ နွယ်ကတော့ ခပ်စောစောက ကိုအေးလွင် ပြောသလိုပဲ၊ အရွှန်းကလေးနဲ့ ပြောစေချင်သလားလို့ပါ” </p>
	<p class="block_14">သည်တခါ ကိုအေးလွင်က ပြောသည်။ </p>
	<p class="block_14">“ထားပါတော့လေ၊ သည်တခါ ခုနက ကိုယ်မေးတာကို အတည်ဖြေပါလား နွယ်”</p>
	<p class="block_14">“ကိုအေးလွင် မေးတာကိုမှ နွယ် သဘောမပေါက်တာ” </p>
	<p class="block_14">နွယ်က စိတ်ညစ်ညူးဟန်ဖြင့် မျက်နှာကို မသိမသာ ရှုံ့ပြီး ပြောသည်။ </p>
	<p class="block_14">“ဘာကိုသဘောမပေါက်တာလဲ နွယ်။ ကိုယ် နွယ့်ကို ချစ်နေတယ် ဆိုတာကို သဘောမပေါက်တာလား။ ဒါမှမဟုတ် ကိုယ်နဲ့ပတ်သက်ပြီး နွယ် ဘယ်လိုသဘောထားရမယ် ဆိုတာကို သဘောမပေါက်တာလား” </p>
	<p class="block_14">“ဒီကိစ္စအတွက် နွယ်တို့ဟာ နောက်ထပ်ပြီး အချိန်တွေကို စောင့်စားလို့ မရနိုင်တော့တဲ့ အခြေအနေလား ကိုအေးလွင်” </p>
	<p class="block_14">“ဘယ့်နှယ်ပြောပါလိမ့် နွယ်၊ ကဲ နွယ်၊ ကိုယ် တခုမေးမယ်၊ နွယ် စာမေးပွဲ ဖြေပြီးတာနဲ့ အောင်စာရင်းထွက်မှာကို မမျှော်ဘူးလား” </p>
	<p class="block_14">“အချိန်တန်ရင် အောင်စာရင်း ထွက်လာမှာပေါ့” </p>
	<p class="block_14">“ကိုယ့်အတွက် အောင်စာရင်းကို စောင့်ခဲ့တာ တနှစ်တောင်ကျော်ပြီ နွယ်၊ ဘာပဲဖြစ်ဖြစ် ခုနေအခါမှာတော့ အဖြူအမည်း မသဲကွဲနိုင်တာထားဦး၊ ကိုယ်တို့ဟာ ပြဿနာတခုခုကို လိပ်ခဲတည်းလည်း ဖြစ်မနေသင့်တော့ဘူးထင်တယ် နွယ်၊ ဒီစကားကိုတော့ ကိုယ် အလေးအနက် ပြောချင်တယ်” </p>
	<p class="block_14">“ပြောပါလေ၊ ကိုအေးလွင်ပြောသမျှကို နွယ် နားထောင်ဖို့ အသင့်ရှိပါတယ်” </p>
	<p class="block_14">“မဟုတ်သေးဘူး နွယ်၊ နွယ် နားထောင်နေရုံနဲ့ ပြီးမယ့်ကိစ္စမဟုတ်ဘူး၊ နွယ်ကိုယ်တိုင် ပြောရမယ့်စကားမျိုးမှာလည်း နွယ် ဦးမလေးစေချင်ဘူး” </p>
	<p class="block_14">“နွယ်ပြောခဲ့ပြီပဲ ကိုအေးလွင်” </p>
	<p class="block_14">“မှန်ပါတယ်၊ ဒါပေမဲ့ ခုကိစ္စက လူနှစ်ယောက်ကိစ္စ မဟုတ်တော့ဘူး၊ လူသုံးယောက်ကိစ္စ ဖြစ်နေတယ်” </p>
	<p class="block_14">“ရှင်” </p>
	<p class="block_14">“အံ့သြသွားပြီလား နွယ်၊ အံ့သြရုံလောက်တော့ အံ့သြနိုင်ပါတယ် နွယ်၊ ဒါပေမဲ့ ကိုယ့်စကားကြောင့် ကိုယ့်မှာ အပြစ်ရောက်မှာကိုတော့ စိုးရိမ်တယ်” </p>
	<p class="block_14">“ဒီတခါတော့ ကိုအေးလွင့်စကားက အဆန်းသားပဲ” </p>
	<p class="block_14">“မဆန်းပါဘူး နွယ်၊ ကိုယ် အစကစပြီး ပြောပါမယ်၊ တခုတော့ ရှိတာပေါ့ နွယ်ရယ်။ ဝတ္ထုတွေထဲက ဇာတ်လိုက်တွေလိုတော့ ကဗျာစကားပြေတွေနဲ့ ကိုယ် မပြောတတ်ဘူး၊ နွယ်တို့ ကိုယ်တို့ လူတွေမှာ ပြောကြသလို စကားလုံးတွေနဲ့ပဲ ကိုယ် ပြောပါရစေ” </p>
	<p class="block_14">ကိုအေးလွင်သည် ပြောလက်စ စကားကိုဖြတ်ပြီး နွယ့်မျက်နှာကို တချက် လှမ်းကြည့်သည်။ အကြည့်သည် လျှပ်တပြက်သာ ကြာမည်ထင်၏။ သို့ပေမဲ့ ချက်ချင်း မခွာရက်။ </p>
	<p class="block_14">နွယ့်မျက်လုံးများသည် အဝေးသို့ မျှော်ငေးနေသည်မှန်၏။ ဝန်းဝိုင်းသောမျက်လုံးအိမ်သည် တည်ငြိမ်သည်၊ စူးရှသည်၊ တောက်ပသည်။ သို့သော် ထိုမျက်လုံးအိမ်မှ အရောင်တို့သည် စိတ်လှုပ်ရှားခြင်းကို ဖော်ပြနေဟန်ရှိ၏။ သည်လှုပ်ရှားမှုကို ကျေညက်သော အေးမြခြင်း အနက်သဘောကို ဆောင်သော မျက်နှာပြင်က ထိန်းချုပ်ထားဟန်လည်း ရှိ၏။ </p>
	<p class="block_14">ကြည့်စမ်းလေ၊ မျက်လုံးအစုံတခုတည်းသာ စူးစိုက်ကြည့်မိလျှင် သူ့မှာလည်း ဝေဒနာတခု ရှိနှင့်သည် အထင်ရှားသား။ မျက်နှာတပြင်လုံးကို ခြုံလွှမ်းကြည့်ရသည်မှာကျတော့ တည်ငြိမ်လွန်းလှစွာ၏။ တည်ငြိမ်သော အလှအပက ပိုကဲသည့်သဘောဖြစ်မည်။ နဖူးပြင်က ဆံယဉ်စသည် သွယ်လျပျော့ပျောင်းသော မြဆံကေ၏ကိုယ်စား အလှ၊ အပြုအပြင် မပါသော်လည်း မျက်ခုံး စသည် မြနှစ်သား လေးကိုင်းနှယ်ပင်။ မျက်တောင်စသည့် ပျံကြွမည့်အသွင်။ ပါးပြင်မို့မို့သည်လည်း စိတ်ကို ညွှတ်နူးစေနိုင်သည်။ နှာတံသည် ပေါ်လွင်၏။ သည်နှုတ်ခမ်းအစုံသည် သန္တာနွယ်ခက်ဖြင့် ဖန်တီးသည်ဖြစ်မည်။ အပြုံးသည်ကား ပြုံးသည်လား၊ ပိုင်ပိုင် မသိသာ။ </p>
	<p class="block_14">သူ့အလှကို ကြုံဖူးလှ၏။ သူမျက်နှာညိုသည်ကိုလည်း တွေ့ရဖူး၏၊ မျက်နှာသာ ညိုသည်၊ သူ့အလှ မနွမ်း။ သူ့ဒေါသမျက်သည်ကိုလည်း တွေ့ဖူး၏။ ဒေါသမျက်သည်မှာ သူ့စကား၊ သူ့အလှမှာ ဒေါသမယှက်။ သူပြုံးရယ်လျှင်လည်း အလှတမျိုး၊ သူညှိုးငယ်လျှင်လည်း အလှတမျိုး။ စိတ်မှာသာ ချစ်သည်၊ မုန်းသည်၊ မျက်သည်၊ ဖြေဖျောက်သည်၊ အားတက်သည်၊ အားငယ်သည်၊ ထွေပြားသည်၊ လွင့်ပါးသည် စသည်ဖြင့် ကြိယာစကား အပြားပြားကို ဖန်တီးနိုင်မည်။ သူ့အလှမှာ ကြိယာ တပါးတည်းသာတည်း။ သူ လှသည်ချည်းပင်။ </p>
	<p class="block_14">“ကိုယ်ဟာ နောက်တနှစ်ဆိုရင် ကိုယ့်ယာကိုယ့်မြေကို ပြန်ဆင်းပြီး သီးနှံပင်တွေကြားမှာ မြေစေးတလုံးလုံး၊ ချွေးတလုံးလုံးနဲ့ ရုန်းရတော့မယ့်ဘဝပါ။ ဒီအခါမျိုးမှာ ကိုယ်ဟာ အခုလို အလှအပတွေကို ဘယ်မှာရှာရမှာလဲ။ လူတိုင်း လူတိုင်းဟာ ပိုင်ဆိုင်ခြင်း ဆိုတာကို တောင့်တကြတာပဲ နွယ်။ ဘာကိုပိုင်ဆိုင်ချင်ကြသလဲ ဆိုတာကို မေးရင် အလွယ်ဆုံး ဖြေလို့ရတဲ့ အဖြေဟာ အလှအပကို ပိုင်ဆိုင်ချင်ကြတာပဲ” </p>
	<p class="block_14">“ကိုအေးလွင်ရဲ့စကားက ကဗျာစကားပြေမဟုတ်ပေမဲ့ ရိုးရိုးစကားပြေတော့ ဟုတ်ဟန် မတူဘူး” </p>
	<p class="block_14">“စိုက်ပျိုးရေးသမားတယောက်ရဲ့ စကားပြော ဖြစ်မှာပေါ့ နွယ်၊ ဟုတ်တယ် နွယ်၊ မြေပြင်ဟာ သီးနှံပင်၊ သစ်ပင်တွေနဲ့ တန်ဆာဆင်မှ လှပခြင်း ဖြစ်နိုင်တယ်၊ ဒါကြောင့် မြေဆီလွှာက သီးနှံပင်နဲ့ သစ်ပင်တွေကို ပိုင်ဆိုင်လိုကြတယ်” </p>
	<p class="block_14">“ဓာတ်သတ္တုနဲ့ ကျောက်မျက်ရတနာတွေ၊ ဓာတုပစ္စည်းတွေကိုလည်း မြေပြင်က ပိုင်ဆိုင်တယ် မဟုတ်လား” </p>
	<p class="block_14">“ဟုတ်တယ် နွယ်၊ မြေပြင်ဟာ ခု နွယ်ပြောသလို ဓာတ်သတ္တုတွေ၊ ကျောက်မျက် ရတနာတွေနဲ့ ဓာတုပစ္စည်းတွေအပြင် မြေသြဇာကို ဖြစ်စေတဲ့ ပိုးမွှားတွေ၊ သီးနှံပင်ကို အန္တရာယ် ဖြစ်စေတဲ့ ပိုးမွှားတွေ အမျိုးစုံ ပိုင်ဆိုင်ကြတာပေါ့။ ဒီသဘောပဲ နွယ်။ လူတွေပိုင်ချင်တယ်ဆိုတဲ့ နေရာမှာလည်း တချို့က ငွေကြေး၊ တချို့က ရာထူး၊ တချို့က ပညာ စသည်ဖြင့် အမျိုးမျိုး ရှိကြတယ်။ စိုက်ပျိုးရေးသမားတယောက်အနေနဲ့ မြေဆီလွှာကို ထိန်းသိမ်းပေးမယ့် သစ်ပင်၊ မြေသြဇာ ဖြစ်စေမယ့် ပိုးမွှားနဲ့ သီးနှံပင်တွေကိုသာ ကိုယ့်မြေပြင်က ပိုင်ဆိုင်စေ့ချင်သလို ကိုယ့်ဘဝမှာလည်း စိတ်နှလုံးကြည်နူးမှုကို ဖန်တီးနိုင်တဲ့ အလှအပတခုကိုသာ ပိုင်ဆိုင်ချင်တယ် နွယ်” </p>
	<p class="block_14">“ဒီတော့” </p>
	<p class="block_14">“ဒီတော့ ရှင်းပါတယ် နွယ်၊ နွယ်ဟာ ကိုယ့်ဘဝ စိတ်နှလုံးကြည်နူးမှုကို ဖန်တီးနိုင်တဲ့ အလှပိုင်ရှင်တယောက်အနေနဲ့ ဒီစကားအဓိပ္ပာယ်ကို နွယ် နားလည်နိုင်ပါတယ်” </p>
	<p class="block_14">“ဒါဟာ သမားရိုးကျ ရည်းစားစကားဖြစ်မနေဘူးလား ကိုအေးလွင်” </p>
	<p class="block_14">“ဘာကိုဆိုချင်တာလဲ” </p>
	<p class="block_14">“ယောက်ျားကလေးတယောက်ဟာ မိန်းကလေးတယောက်ရဲ့အချစ်ကို တောင်းခံပြီဆိုတိုင်း ဒီမိန်းကလေးရဲ့ အလှအပကို ဖွဲ့ကြတာလေ” </p>
	<p class="block_14">“ကိုယ်ဖွဲ့ချင်တဲ့ အလှအပက နွယ့်ရုပ်သွင်မှာ မြင်ရတဲ့ တခဏအလှ မဟုတ်ပါဘူး နွယ်၊ တဘဝကို ကျော်လွန်ပြီး တည်နေရစ်မယ့် အလှမျိုးပါ” </p>
	<p class="block_14">“တယ်ဆိုလိုက်ပါလား ကိုအေးလွင်” </p>
	<p class="block_14">“ဒါကိုတော့ နွယ်သဘောပေါက်အောင် ကိုယ်ပြောရမယ်။ အမှန်ပဲ နွယ်။ ကိုယ်ဟာ မူလကတည်းက လူအများ တွယ်တာ မက်မောတယ်ဆိုတဲ့ ဥစ္စာပစ္စည်း၊ ငွေကြေး၊ ဂုဏ်ရှိန် ဆိုတာတွေကို ပိုင်ဆိုင်ဖို့ အာသီသ မရှိခဲ့ပါဘူး။ လူတွေ ပိုင်ဆိုင်သင့်တယ် ဆိုတာလည်း ဒါတွေမဟုတ်ဘူးလို့ ကိုယ်ထင်တယ်။ ကိုယ်တို့ဟာ မွေးဖွားလာကတည်းက တစုံတခုကို ပိုင်ဆိုင်လာခဲ့ကြပြီးသားပါ။ အဲဒါဟာ ဘာလဲဆိုတော့ ဘဝပဲ နွယ်။ ဒီနေရာမှာ ဘဝဆိုတာ ဘာလဲဆိုတဲ့အချက်ကို ကိုယ် ယုံကြည်တဲ့အပိုင်း၊ ကိုယ်နားလည်တဲ့အပိုင်းက ပြောချင်တယ်” </p>
	<p class="block_14">ကိုအေးလွင်သည် စကားကို ခဏဖြတ်သည်။ နွယ့်ကို တချက်ကြည့်ပြန်၏။ သည်မှာ မျက်လုံးချင်းဆုံမိသည်။ သည်တော့ အားတက်သည်။ </p>
	<p class="block_14">“လူတယောက်ဟာ ဘဝကို ပိုင်ဆိုင်တယ်။ ဘဝဆိုတာ ယုံကြည်ချက်နဲ့ မျှော်လင့်ချက်ကို ပိုင်ဆိုင်တယ်။ ဒီလိုယုံကြည်ချက်နဲ့ မျှော်လင့်ချက်အတွက် လူတွေဟာ ကိုယ်ပိုင်ဆိုင်တဲ့ဘဝကို တည်ဆောက်ကြတယ်။ ဒီမှာ နွယ်၊ ယုံကြည်ချက်ဆိုတာ မျှော်လင့်ချက်အတွက် ရုန်းကန်လှုပ်ရှားတဲ့ နေရာမှာ ထားရှိတဲ့ အခြေခံစိတ်ထားပါ။ မျှော်လင့်ချက်ဆိုတာက အနာဂတ်ပါ။ လူဟာ အနာဂတ်ထက်ပိုပြီး ဘာကိုများ ပိုင်ဆိုင်စရာလိုသလဲ။ အနာဂတ်ကို ပိုင်ဆိုင်ရတာထက် ဘာကများ ပိုပြီး နှစ်သက်စရာ ကောင်းသလဲ။ အနာဂတ်ထက် လှပတဲ့ အလှအပဆိုတာမျိုးကကော ရှိသေးလို့လား” </p>
	<p class="block_14">“ကိုအေးလွင် နွယ့်ကို တရားဟောနေတာတော့ မဟုတ်ပါဘူးနော်” </p>
	<p class="block_14">“တရားဟောတဲ့သဘောသက်ရောက်ရင် ခွင့်လွှတ်ပါ နွယ်။ ငြီးငွေ့ရင်လည်း ပြောပါ။ ကိုယ့်အနေနဲ့ကတော့ ဟိုတုန်းက နှစ်ဝက်အတွင်းမှာတောင် ၁၀ မျက်နှာနီးပါး စာခြောက်စောင် ပေးခဲ့သေးတာ။ ဒီနှစ်အဖို့ တနှစ်လုံး မပြောရဘဲ မျိုသိပ်ထားခဲ့ရတဲ့ စကားတွေကို ပြောချင်လို့ပဲ နွယ်။ နောင်လည်း ဒီလိုစကားပြောဖို့ အခြေအနေမျိုးတွေကို ကြုံချင်မှကြုံရမှာ” </p>
	<p class="block_14">“ဘယ့်နဲ့ မျှော်လင့်ချက်သာလျှင် အဓိက ပိုင်ဆိုင်လိုသူတယောက်က ဒီစကားမျိုး ပြောရသလားရှင်” </p>
	<p class="block_14">“ကိုယ်ပြောတာက ကြုံချင်မှကြုံရမှာလို့သာ ပြောတာပါ နွယ်။ ကြုံရမှာ မဟုတ်တော့ဘူးလို့ မပြောပါဘူး။ ကဲလေ ခုနကစကား ဆက်ပြောဦးမယ်။ ဒီလိုနွယ်၊ ဒီလောက်စကားကြောရှည်ရတာက နွယ့်အနေနဲ့ ကိုယ့်အယူအဆ၊ ကိုယ့်သဘောထားကို နားလည်စေချင်တာက ပထမမို့ပါ” </p>
	<p class="block_14">“နွယ် နားထောင်တဲ့အလုပ်ကို ဝန်မလေးပါဘူး ကိုအေးလွင်” </p>
	<p class="block_14">“နွယ်ပြောရမယ့်အလှည့်ကျလည်း ဒီလိုပဲ သဘောထားစေချင်ပါတယ်။ ကဲလေ၊ ခုနကစကား ဆက်ကြဦးစို့။ ဒီတော့ အမှန်အတိုင်းဆိုရရင် အစစအရာရာ ပိုင်ဆိုင်ခွင့်မရတဲ့ လူတယောက်မို့ ဒီစကားမျိုး ပြောသလားလို့ပေါ့။ ဟုတ်တယ်လေ၊ ကိုယ့်ဘဝမှာ တခြားလူတွေလို မိဘဆွေမျိုး အသိုင်းအဝိုင်းရဲ့အရှိန်အဝါ မရှိဘူး၊ ငွေကြေးဥစ္စာပစ္စည်း မရှိဘူး၊ ဒီလိုလူမျိုးမှာ ခုခေတ် အခြေအနေအရ ဂုဏ်ရှိန်ပကာသနဆိုတာ ဝေးပါဘိခြင်း။ အဲဒီလို ငွေကြေးတို့၊ ဥစ္စာတို့၊ ရာထူးတို့ မရှိတဲ့ လူတယောက်ဟာ ပိုင်ဆိုင်မှု ကင်းမဲ့ပြီလားလို့ ထင်မှတ်ချင်ကြတဲ့ ဒီအသိုင်းအဝိုင်းမှာ ကိုယ်ဟာ ကိုယ့်ကိုယ်ကိုယ် အားမငယ်ချင်ဘူး။ ကိုယ်ဟာ ဘဝကို ပိုင်တယ်။ ဘဝကိုပိုင်တာနဲ့ ယုံကြည်ချက်နဲ့ မျှော်လင့်ချက်ကို ပိုင်တယ်။ ယုံကြည်ချက်နဲ့ မျှော်လင့်ချက်ကို ပိုင်တာနဲ့ ထပ်တူ အနာဂတ်ကို ကိုယ်ပိုင်တယ်။ ဒီတော့ ကိုယ်ပိုင်တဲ့အနာဂတ်ကို ကိုယ်တည်ဆောက်ရမှာပဲ နွယ်။ လူရဲ့ အဖိုးမဖြတ်နိုင်တဲ့ ပိုင်ဆိုင်မှုဆိုတာ ဒါပဲ။ ဒီနေရာမှာ အနာဂတ်အတွက် လူသားရဲ့ဖန်တီးမှုထဲက အကြီးမားဆုံးနဲ့ စိတ်ဝင်စားစရာ အကောင်းဆုံး ဆောင်ရွက်ချက်ဟာ ဘာလဲ နွယ်၊ သိရဲ့လား” </p>
	<p class="block_14">“ဆိုစမ်းပါဦးလေ” </p>
	<p class="block_14">“အဲဒါဟာ မေတ္တာတရားပဲ နွယ်” </p>
	<p class="block_14">“အောင်မလေးရှင်၊ စိုက်ပျိုးရေးသမားတယောက်ရဲ့ စကားကလည်း အဆန်းသားပဲ” </p>
	<p class="block_14">“ဒီစကားကျတော့ စိုက်ပျိုးရေးစကား မဟုတ်ဘူး နွယ်။ လူတယောက်အနေနဲ့ ပြောရမယ့် စကား။ ဒါဟာ အရှင်းဆုံးပါ နွယ်။ လူတွေမှာ မေတ္တာတရား ခန်းခြောက်လာတာနဲ့ လူရဲ့ အမျိုးအနွယ်ဟာ တဖြည်းဖြည်း တုံးလာမှာပဲ။ မေတ္တာတရား ရှင်သန်ကြီးထွားလာတာနဲ့အမျှ လူရဲ့ မျိုးနွယ်ဟာလည်း ရှင်သန်ကြီးထွားလာမှာပဲ။ မေတ္တာတရားကို အခြေခံတဲ့ ပူးပေါင်းဆောင်ရွက်ခြင်း မျိုးနဲ့ လူတွေဟာပူးပေါင်းမိကြပြီး အနာဂတ်ကို ဖန်တီးကြပါတယ်။ ဒီနေရာမှာ ဖိုမမေတ္တာတရားဟာ အင်အားအကြီးဆုံးပဲ။ စဉ်းစားကြည့်ပါ နွယ်။ ဖိုမ မေတ္တာတရားကို အခြေခံပြီး အိမ်ထောင်မှုကိစ္စ ဖြစ်လာတယ်။ အိမ်ထောင်မှုကိစ္စက သားသမီးတွေ မွေးဖွားလာတယ်။ ဒါဟာ လူတယောက်ရဲ့ အမြင့်မားဆုံး ပိုင်ဆိုင်မှုပဲ နွယ်။ လူတယောက်ဟာ သေဆုံးသွားတယ် ဆိုဦး၊ သူ့ရဲ့အမျိုးနွယ် ကျန်ရစ်သေးတယ်ဆိုတဲ့ အဓိပ္ပာယ်ဟာ သူ့ဘဝကို သေဆုံးပျောက်ကွယ်ခြင်းက တကယ်တမ်း မချေဖျက်နိုင်ဘူးဆိုတဲ့ အဓိပ္ပာယ်ပဲမဟုတ်လား နွယ်။ ဒါကြောင့် ခုနက ကိုယ်ပြောခဲ့တယ်။ လူသားရဲ့ အနာဂတ်ဖန်တီးမှုဟာ စိတ်ဝင်စားစရာ အကောင်းဆုံးလို့ဆိုတာ။ ဒီတော့ ကိုယ်ဟာ လူတယောက် အနေနဲ့ တခြား ဘာကိုမှ မပိုင်ဆိုင်ချင်ဘူး။ ကိုယ့်ဘဝကို ပိုင်ဆိုင်ရတာကိုပဲ အကြီးဆုံးသော ဆုလာဘ်လို့ မြင်တယ်။ ဒီဘဝရဲ့ယုံကြည်ချက်နဲ့ မျှော်လင့်ချက်ကို အခြေခံတဲ့ အနာဂတ်အတွက်၊ မေတ္တာတရားနဲ့အခြေခံတဲ့ ပူးပေါင်းဆောင်ရွက်မှုကို လိုချင်တယ်။ ဒါဟာ ကိုယ့်စေတနာရိုးပါ နွယ်” </p>
	<p class="block_14">“ဒီတော့ နွယ်က ဘာပြောရမလဲ” </p>
	<p class="block_14">“ကိုယ်ပြောပါပြီ နွယ်၊ ကိုယ်တို့ဟာ ခုအချိန်မှာ အနာဂတ်အတွက် ဝမ်းမြောက်ကြည်နူး သင့်တဲ့ အချိန်မျိုးပါ၊ အထူးသဖြင့် ကိုယ်ဟာ ကိုယ့်မေတ္တာတရားကို အခြေခံတဲ့ ပူးပေါင်းမှုမျိုးကို အနာဂတ်အတွက် နွယ့်ဆီက မျှော်လင့်တယ်၊ ဒီမျှော်လင့်ချက်အတွက် အလားအလာကို ကိုယ်သိချင်တယ်” </p>
	<p class="block_14">“အဲဒီအနာဂတ်ဟာ အချိန်တွေ အများကြီး ရှိပါသေးတယ် ကိုအေးလွင်” </p>
	<p class="block_14">“ဒါက မှန်တယ် နွယ်၊ ဒါပေမဲ့ အနာဂတ်ဆိုတာ ကြိုတင်သဲကွဲထားဖို့ လိုတယ်၊ အထူးသဖြင့် ဒီအချိန်မျိုးမှာ ကိုယ်တို့ဟာ ဘယ်နေရာမှာမဆို တိကျခိုင်မာတဲ့ အဆုံးအဖြတ်မျိုး ရှိနေသင့်ပြီ နွယ်” </p>
	<p class="block_14">“ဒီအဆုံးအဖြတ်ဟာ တသမတ်တည်း ဖြစ်မလာနိုင်ရင် ပိုပြီး စိတ်မချမ်းသာစရာတွေ ဖြစ်မလာနိုင်ဘူးလား ကိုအေးလွင်” </p>
	<p class="block_14">“အဆုံးအဖြတ်တခုအတွက် တွေဝေနေရတာက ပိုပြီး စိတ်မောစရာ ကောင်းပါတယ် နွယ်” </p>
	<p class="block_14">နွယ်သည် သူ့မျက်နှာကို အဝေးဘက်သို့ ငေးစိုက်ထားလိုက်ပြန်၏။ ထိုနေရာ၌ စမ်းရေစီးသို့ တလွင်လွင်ဖြစ်ပေါ်နေခဲ့သော စကားသံများသည် ဆိတ်ငြိမ်သွားပြန်၏။ </p>
	<p class="block_14">နှစ်ဦးစလုံး၌ အတွေးသာလျှင် လှုပ်ခတ်နေဟန်ရှိလေသည်။ အတန်ကြာမှ </p>
	<p class="block_14">“မှန်ပါတယ် ကိုအေးလွင်။ ဒါပေမဲ့ စိတ်မောစရာဆိုတာ အခြေအနေက ပေးလာရင် နွယ်တို့ ရှောင်လို့မရပါဘူး” </p>
	<p class="block_14">“ဒါဟာ ယိမ်းယိုင်တဲ့လူတွေရဲ့သဘောပါ နွယ်၊ အမှန်က နွယ်လို မိန်းကလေးတယောက်ဟာ တွေဝေပြီး မောဟိုက်မနေသင့်ဘူး” </p>
	<p class="block_14">“ဟုတ်တယ်။ ဒါကို နွယ် လက်ခံပါတယ်၊ ဒါပေမဲ့ နွယ့်အနေနဲ့က ဒီအခြေအနေကို ရင်ဆိုင်နေရတာမျိုး” </p>
	<p class="block_14">“ဘာလဲ နွယ်၊ ကိုယ်နဲ့ပတ်သက်လို့ နွယ် နားမလည်တာလား” </p>
	<p class="block_14">“ဒီလောက်အထိ အလှမ်းမကွာပါဘူး ကိုအေးလွင်” </p>
	<p class="block_14">“ဒါဖြင့် ကိုယ်တို့နှစ်ယောက်ကြားမှာ တစုံတရာ အကာအဆီး ရှိနေတယ် ဆိုချင်တာလား နွယ်” </p>
	<p class="block_14">သည်စကားကို ရည်ရွယ်ချက်တခုနှင့် ပြောသည်။ </p>
	<p class="block_14">ကိုအေးလွင်မှာ ရည်ရွယ်ချက်ထား၍ ပြောသည် မပြောသည်ကို နွယ် မသိ။ သို့ပေမဲ့ သည်စကားကို နွယ် ကြားရသောအခါ ထိတ်လန့်တုန်လှုပ်သည်။ ကိုအေးလွင်ကို လျှပ်တပြက် ခိုးကြည့်မိသေး၏။ သို့သော် ချက်ချင်း မျက်နှာလွှဲလိုက်သည်။ </p>
	<p class="block_14">“ပြောစမ်းပါ နွယ်။ အရှေ့ဘက်တောင်ရိုးက ဆင်းလာတဲ့လူတယောက်နဲ့ အနောက်ဘက် တောင်ရိုးက နွှယ်ခဲ့တဲ့ လူတယောက်ဟာ တနေရာတည်းမှာ ယှဉ်ပြီး ထိုင်နေမိကြပြီ ဖြစ်လျက်နဲ့ အလှမ်း မကွာဘူး ကွာတယ်ဆိုတာဟာ ပြဿနာ မဖြစ်နိုင်ဘူး နွယ်။ ဒါပေမဲ့ ကိုယ်တို့ဟာ တယောက်နဲ့တယောက် လက်ချင်းမတွဲမိသေးဘူးဆိုတော့ ကိုယ်တို့ကြားမှာ အတားအဆီးတခုခုများ ရှိရပြီလား နွယ်” </p>
	<p class="block_14">နွယ် မပြော။ မပြောချင်။ ပြောစရာစကားစကိုလည်း ရှာမတွေ့။ </p>
	<p class="block_14">“ပြောစမ်းပါ နွယ်။ နွယ့်မှာ ကိုယ့်ထက်ပိုပြီး လက်ခံစဉ်းစားရမယ့် လူတယောက်ယောက် ရှိနေနှင့်တဲ့သဘောကို နွယ် ပြောရခက်နေတာလားဟင်” </p>
	<p class="block_14">နွယ့်မျက်နှာကို စေ့စေ့ကြည့်ပြီး ပြောသည်။ ရင်ထဲမှာ ပေါ့ပါးလာသည်ဟုလည်း သူ့ကိုယ်သူ အထင်ရောက်သည်။ </p>
	<p class="block_14">“ပြန်ကြပါစို့လား ကိုအေးလွင်” </p>
	<p class="block_14">ကိုအေးလွင်သည် ယခုအခါ နွယ့်အား နှုတ်ဖြင့် စကားမဆို။ မျက်လုံးတွေနှင့် စကားဆိုသည်။ နွယ်မျက်လုံးချင်း မဆုံဝံ့။ သူ့မျက်လုံးက ပြောသည့်စကားကို နွယ် မကြားလို၊ မကြားဝံ့သည် ထင်ရ၏။ </p>
	<p class="block_14">ဒါကိုပင် ကိုအေးလွင်သည် နွယ့်ဆီက အဖြေစကား ခပ်ဝါးဝါး ကြားရသည်ဟု ယူမှတ်သည်။ </p>
	<p class="block_14">“ဘာလဲ နွယ်၊ နွယ်ဟာ ကိုယ့်အတွက် ပွင့်လင်းတဲ့အဖြေတခုကို မပေးနိုင်သေးတာလား၊ ဒါမှမဟုတ် မပေးတော့ဘူးလို့ ဆုံးဖြတ်ချင်တဲ့ဘက်မှာ ယိမ်းယိုင်လွန်းတာလား နွယ်။ ဒီအချိန်ဟာ ကိုယ်တို့ တွေဝေရမယ့်အချိန် မဟုတ်ပါဘူး။ ပြီးတော့လည်း ကိုယ်တို့ဟာ အသက်အရွယ်အားဖြင့် မရင့်ကျက်ကြနဲ့ဦး၊ အသိ အဆင်အခြင် ရင့်ကျက်မှုနဲ့ ဝေဒနာတခုကို ကြံ့ကြံ့ခံနိုင်ရမယ့် အရွယ်မျိုးတွေလို့ ကိုယ် မှတ်ယူပါတယ် နွယ်” </p>
	<p class="block_14">နွယ်သည် ကိုအေးလွင်၏ စကားမဆုံးမီမှာ နေရာမှ ထလိုက်သည်။ သူ့မျက်လုံးအစုံကို အဝေးသို့ လှီးလွှဲထား၏။ စကားလုံးများသည် နားကိုလျှံ၍ သွားကြသည်။ ရင်ထဲ၌ တလှပ်လှပ် လှုပ်ခါသော နှလုံးသားမှတဆင့် သွေးကြောများ၊ အာရုံကြောများသည်ပင် လှုပ်ရှားမှု မြန်ဆန်လာသည်ဟုလည်း ထင်ရသည်။ </p>
	<p class="block_14">ကိုအေးလွင်သည် နွယ်နှင့်ယှဉ်၍ ရပ်သည်။ </p>
	<p class="block_14">“ပြောစမ်းပါ နွယ်၊ ဘာပဲဖြစ်ဖြစ် နွယ့်ရင်ထဲမှာ ရှိသမျှတွေကို ပြောချလိုက်စမ်းပါ၊ ကိုယ်ဟာ နွယ့်ဆီက ဘယ်လိုစကားမျိုးကိုမဆို လက်ခံဖို့ အသင့်ရှိပါတယ်” </p>
	<p class="block_14">“နွယ်တို့ ပြန်ကြပါစို့ ကိုအေးလွင်” </p>
	<p class="block_14">“ဘာလဲနွယ်၊ ကိုယ့်အတွက် ဝမ်းနည်းစရာစကားကို ပြောဖို့ ဝန်လေးနေတာလား” </p>
	<p class="block_14">“နွယ်ဟာ ဘယ်သူ့ကိုမှ ဝမ်းနည်းစရာစကား မပြောချင်ပါဘူး ကိုအေးလွင်၊ အထူးသဖြင့် ကိုအေးလွင်နဲ့ ပတ်သက်လို့ ပိုပြီး မပြောချင်ပါတယ်” </p>
	<p class="block_14">“အဖြူနဲ့ အမည်း၊ အလင်းနဲ့ အမှောင်ကိုသာ ခွဲခြားနိုင်ဖို့ရှိပါတယ် နွယ်” </p>
	<p class="block_14">“ခက်သားပဲ ကိုအေးလွင်၊ နံနက်ခင်းအလင်းရဲ့ ရှေ့ပြေးဖြစ်နိုင်သလို ညအမှောင်ရဲ့ ရှေ့ပြေး ဖြစ်နိုင်တဲ့ ဆည်းဆာချိန်ဆိုတာမျိုး ရှိနေသေးတာကိုလည်း ကိုအေးလွင် အသိသားဥစ္စာ” </p>
	<p class="block_14">မည်သို့ ဖြစ်စေ၊ နွယ့်စိတ်မှာ ကိုကိုထွန်း လွှမ်းမိုးနေသည်ကို အတပ်သိသည်ဟု ကိုအေးလွင် မှတ်ယူသည်။ သည်တော့လည်း ခုအခါမျိုးမှာ နွယ် မပြတ်သားနိုင်သေးသည့်သဘောကို နားလည်ရသည်။ နားလည်သည် မှန်စေဦး၊ လက်ခံရမည်ကိုတော့ ဝန်လေးသည်။ နွယ်နှင့် ပတ်သက်၍ နောက်ဆုတ်အပ်ပြီဟုလည်း ကိုအေးလွင် ယူဆသည်။ တကယ်တမ်း ယှဉ်ပြိုင်ကြေး ဆိုလျှင် ကိုထွန်းသည် သူ့ထက် အသာရသည်ဟုလည်း သူ မှတ်ယူသည်။ </p>
	<p class="block_14">ကိုကိုထွန်းကို နာကြည်းသည်တော့ မဟုတ်ပေ။ နွယ်သည် ကိုကိုထွန်းလို လူတယောက် အတွက် ဖြစ်ရမည်ဆိုခြင်းကိုလည်း သူ မည်သို့မျှ မနှစ်မြို့စရာ၊ မလိုလားစရာ မရှိဟု သူ မှတ်ယူသည်။ </p>
	<p class="block_14">သူ့စိတ်က တိကျပြတ်သားသည်ဟု ပိုင်နိုင်စွဲမြဲခြင်းမျိုးဖြင့် နှုတ်ဆက်သည်လည်းဖြစ်စေ၊ ကိုကိုထွန်းကို သွားရောက်ကြည့်ရှုသည်လည်း ဖြစ်စေဟူသော သဘောနှင့် ကိုကိုထွန်းရှိရာသို့ လာသည်။ ကိုကိုထွန်းတို့အိမ်ဝသို့ မရောက်မီပင် နွယ်နှင့်ပတ်သက်သော စိတ်အာရုံကို ဖြေဖျောက်သည်။ </p>
	<p class="block_14">ယခုအခါတွင် ကိုကိုထွန်း၏ဒဏ်ရာများ ပျောက်ကင်းစပြုသည်ကို တွေ့ရသောကြောင့် အနည်းငယ် စိတ်သက်သာရာရ၏။ သို့သော် နဂိုကပင် ပိန်လှီသေးကွေးသော လူတယောက် သွေးသား ဆုတ်ယုတ်နေသည်ကို တွေ့ရခြင်းအတွက် စိတ်မှာ မချမ်းမြေ့။ </p>
	<p class="block_14">“ကျွန်တော်နဲ့ပတ်သက်လို့ စိတ်အနှောင့်အယှက် ဖြစ်ရသမျှတွေကို ခွင့်လွှတ်စေချင်ပါတယ် ကိုအေးလွင်” </p>
	<p class="block_14">ဟူသော ကိုကိုထွန်း၏ တုန်ယင်ချည့်နဲ့လှသည့်စကားကို ကြားရတော့ စိတ်မှာ ပို၍ထိခိုက်သည်။ </p>
	<p class="block_14">“ဒါတွေအားလုံးကို ကျွန်တော်မေ့လိုက်ပါပြီ ကိုထွန်း၊ နောင်မှာလည်း ကျွန်တော်တို့ နှစ်ယောက်ကြားမှာ ဒီသံသယမျိုးတွေ မရှိနိုင်တော့ပါဘူးလေ” </p>
	<p class="block_14">ထိုစကားကို ကြားရသောအခါ ကိုကိုထွန်းသည် ကိုအေးလွင်ကို အံ့သြမိသေး၏။ ရုတ်တရက် ထိုစကားကို နားမလည်နိုင်ဘူးဟုလည်း သူ ထင်သည်။ </p>
	<p class="block_14">“ဘာဆိုချင်တာလဲ ကိုအေးလွင်” </p>
	<p class="block_14">“နွယ်နဲ့ ပတ်သက်လို့ ကျွန်တော် လက်လျှော့လိုက်ပြီလေ” </p>
	<p class="block_14">ကိုကိုထွန်းသည် ကိုအေးလွင်ကို စူးစိုက်ကြည့်မိပြန်သည်။ ကိုအေးလွင် သည်စကားမျိုး ဆိုလာသည့်အတွက် ကိုကိုထွန်း စိတ်မကောင်း။ </p>
	<p class="block_14">“ဘာဖြစ်လို့ လက်လျှော့ရမှာလဲ ကိုအေးလွင်၊ ကျွန်တော်ဟာ ခင်ဗျားတို့နှစ်ယောက်ကြားမှာ လူကြမ်း မဖြစ်ချင်ဘူးလို့ ကျွန်တော် ပြောခဲ့ပြီးသားပါဗျာ” </p>
	<p class="block_14">သည်တခါ စကားမဆုံးမီ မောလာသည်။ လည်ချောင်းဝမှာ စူးရှသည်လို၊ ဆို့နင့်သည်လို၊ ပူလောင်သည်လို မရေရာသော ဝေဒနာကို ခံစားရသည်။ သည်အခါ စကားစသည် ခဏပြတ်သည်။ </p>
	<p class="block_14">“ဒါပေမဲ့ လောလောဆယ်မှာတော့ ကျွန်တော်က လူကြမ်းဖြစ်နေတာ ကိုထွန်း”</p>
	<p class="block_14">ကြည့်စမ်း၊ ကိုကိုထွန်းရှေ့မှာ နွယ်နှင့်ပတ်သက်၍ တစိုးတစိမျှ မဆိုဘူး မှတ်ယူလာခဲ့ပါလျက် ယခုတခါ နွယ့်အကြောင်းကို စကားစပ်နေမိပါတကားဟု မတွေးမိ။</p>
	<p class="block_14">မည်သို့ဖြစ်စေ နွယ့်အကြောင်းသည် စကားစပ်လာပြီဆိုခြင်းကို စိတ်က မသိလျှင်သာ ရှိမည်၊ သည်တခါတော့ ရင်ထဲက ဦးစွာ မောနှင့်သည်။ </p>
	<p class="block_14">“မဖြစ်နိုင်ပါဘူး ကိုအေးလွင်၊ ခင်ဗျားလိုလူတယောက်ဟာ ဘယ်နေရာမှာမှ လူကြမ်း မဖြစ်သင့်ပါဘူး။ ဘာပဲဖြစ်ဖြစ်လေ၊ ကျွန်တော် နေကောင်းလာတာနဲ့ ဒီကိစ္စကို အမှန်အတိုင်း ဖြစ်လာအောင် ကျွန်တော် ကြိုးစားပါမယ် ကိုအေးလွင်” </p>
	<p class="block_14">သည်စကားကို ပြောရသောအခါ ပို၍ အင်အားချည့်နဲ့သည်ဟု ကိုကိုထွန်း နားလည်သည်။ </p>
	<p class="block_14">နှစ်ဦးစလုံးသည် အလွန်စိတ်ပင်ပန်းဖွယ်သော အကြောင်းအရာမျိုးကို ပြောဆိုဆွေးနွေး လိုကြသည်ကား မဟုတ်ပေ။ အထူးသဖြင့် ယခုကဲ့သို့ တယောက်သောသူသည် ရောဂါဝေဒနာ၏ ဖိစီးခြင်းကို ခံစားနေရသောအချိန်မျိုး။ အခြားတယောက်သည် ခွဲခွာရအံ့သောအဖြစ်။ မကြာသေးမီက ချစ်သူတယောက်ကို ခွဲခွာခဲ့ရသောအဖြစ်မျိုးကို ခံစားနေရသောအချိန်မျိုး၌ ထိုလူနှစ်ဦးစလုံးသည် အလွန် စိတ်မောနွမ်းဖွယ်သော စကားမျိုးကို မပြောဆိုသင့်ဟု ချက်ချင်း နားလည်မိကြဟန် ရှိလေသည်။ ထို့ကြောင့်လည်း သူတို့သည် သန္တာနွယ်၌ ဆက်စပ်သော စကားကြောင်းကို မကြာမြင့်မီက လှီးလွှဲလိုက်ကြလေတော့သည်။ သည်တခါတော့ ကိုယ်စီ စိတ်အာရုံ၌သာ နွယ်သည် တွဲခိုနေ၏။ </p>
	<p class="block_14">ကိုကိုထွန်းသည် ယခုတကြိမ် ကိုအေးလွင်နှင့် ခွဲခွာရသောအခါ အလွန် ရှည်လျားသော သက်ပြင်းကို မှုတ်ထုတ်မိသည်။ ကိုယ်ခန္ဓာသည်သာလျှင် အင်အား ဆုတ်လျော့ရသည် မဟုတ်သေး။ စိတ်အာရုံသည်လည်း ကယောင်ချောက်ချားဖြစ်လျက် ကျန်ရစ်ရသည်ဟု သူ နားလည်၏။ </p>
	<p class="block_14">ပေါက်စမသည် ညနေစာအတွက် စွပ်ပြုတ်ပန်းကန်ကို ယူလာ၏။ </p>
	<p class="block_14">“သူ ကနေ့ နေကောင်းလားဟင်” </p>
	<p class="block_14">ဟူသော ပေါက်စမ၏အမေးစကားသည် သူ၏အကြားအာရုံသို့ မဝင်လာ။ </p>
	<p class="block_14">စွပ်ပြုတ်သောက်ရမည်ကိုလည်း သူသည် စိတ်ဝင်စားခြင်း မရှိလှပေ။ စောစောကပင်လျှင် လူတယောက်သည် တည်ငြိမ်လေးဆေးသော စကားကို ပြောဆိုခဲ့သည်မှန်စေ၊ ထိုလူ၏ မျက်လုံးအစုံသည် ကြေကွဲဝမ်းနည်းခြင်း၊ သို့မဟုတ် အလိုမကျခြင်း၊ သို့မဟုတ် ပင်ပန်းနွမ်းနယ်ခြင်း အသွင် ဆောင်နေသည်ကို ကိုကိုထွန်းသည် မြင်တွေ့ရပြီးဖြစ်ပါလျက် ယခုတဖန် ပေါက်စမ၏ မျက်လုံးများသည် အဘယ်ကြောင့် အသိရခက်သောစကားများကို ဆိုနေသနည်းဟုသာ သူ တွေးမိသည်။ </p>
	<p class="block_14">သည်လိုဆိုလျှင် ယခုအခါ၌ လူများစွာတို့သည် အသိရခက်သော ဘာသာစကားတခုကို မျက်လုံးအစုံမှ ပြောဆိုခြင်း အတတ်ပညာတရပ်ကို တတ်မြောက်နေကြသည်ပဲ ဖြစ်မည်ဟုလည်း သူ တွေးသည်။ သို့မဟုတ်လျှင်လည်း မိမိကိုယ်တိုင်ပင်လျှင် လူတို့၏မျက်လုံးအစုံမှ ပြောဆိုသော စကားများကို တတ်သိနားလည်ခြင်း မရှိသေးသည် ဖြစ်မည်ဟုလည်း တွေး၏။ </p>
	<p class="block_14">ယခုအခါ၌ ဖေဖေ၏မျက်နှာသည် အလွန်လျှင် ညှိုးငယ်ခြင်း၊ ပင်ပန်းခြင်း သဘောကို ဆောင်သည်ဖြစ်၏။ ဖေဖေ့ကို မြင်ရလျှင် သူ့စိတ်အင်အားသည် ပို၍ ပျော့ညံ့လာရသည်။ ခါတိုင်းတစေ၌ အဖေသည် အဘယ်မျှ နူးညံ့သိမ်မွေ့သောအသွင်ကို ဆောင်ထားသည် မှန်စေ၊ အဖေသည် လွှမ်းမိုးလိုသော မျက်နှာထားကို အမြဲဆောင်ထားတတ်သည်ဟုသာ ကိုကိုထွန်း နားလည်ခဲ့ရပါလျက် ယခုရက်များ၌ ဖေဖေသည် စိတ်နှလုံး တုန်လှုပ်ချောက်ချားခြင်းနှင့် ဝမ်းနည်းကြေကွဲခြင်းအသွင်ကို အဘယ်ကြောင့် ဆောင်ထားရပါသနည်းဟုလည်း သူ တွေး၏။ မိဘတို့၏ သားသမီးအပေါ်၌ ချစ်ခြင်းမေတ္တာယှဉ်သော သောကဗျာပါဒဆိုသည်မျိုး ဖြစ်မည်လား ဟုလည်း သူ တွေး၏။ သည်အခါမျိုးမှာ ကာလအတန်ကြာစွာ မေ့လျော့ထားခဲ့မိသော မေမေ့ကိုလည်း ကိုကိုထွန်း သတိရသည်။ ယခုအချိန်အထိ မေမေသည် ဆေးရုံပေါ်တွင် ယခု မိမိနေရသည်ကဲ့သို့ ပက်လက်ကလေး ငြိမ်ဆိတ်စွာနေရမည်လားဟုလည်း တွေးတောသည်။ မေမေ့အကြောင်းကို မေးသောအခါ ဖေဖေသည် ပို၍ပင်လျှင် စိတ်မကောင်းခြင်း ဖြစ်တတ်၏။ </p>
	<p class="block_14">သို့သော် ပေါက်စမ ရှိခိုက်အချိန်မျိုး၌ ဖေဖေ ဝင်ရောက်လာသောအခါ ပေါက်စမ၏ မျက်လုံးများသည် ချက်ချင်းလိုပင် ပျောက်ကွယ်သွားတတ်ကြ၏။ စောစောက ဟိုအကြောင်း သည်အကြောင်း စကားစပ်နေတတ်သော ပေါက်စမ၏ နှုတ်သည်လည်း ရုတ်ခြည်းပင် တိတ်ဆိတ်သည်။ ပြီး ခဏအကြာမှာ သင်း အခန်းထဲမှ ရှောင်ထွက်သည်။ သည်မှာလည်း သိရခက်သော အနက်အဓိပ္ပာယ်သည် ရှိ၏ဟု သူ ယူဆသည်။ တွေးတောမရနိုင်ခြင်းအတွက် ပင်ပန်းသည်။ </p>
	<p class="block_14">တခုတော့ ရှိသည်။ ယခုရက်များအတွင်း၌ ပေါက်စမသည် သူ့စိတ်အာရုံသို့ ပိုမိုဖိစီး ဝင်ရောက်လာသည်ဟူ၍ကား သူ နားလည်သည်။ </p>
	<p class="block_14">များစွာသောနေ့ခင်းများ၌ ငယ်ငယ်သည် သူ့အပါးတွင် ရှိမြဲဖြစ်သည်၊ သို့မဟုတ် ပေါက်စမသည် ရှိမြဲဖြစ်သည်။ </p>
	<p class="block_14">သူ့အပါးတွင် ငယ်ငယ် ရှိနေသည်ကို ကိုကိုထွန်း ကျေနပ်သည်။ ကြည်နူးသည်။ တခါတရံ၌ ငယ်ငယ်သည် ကဗျာစာအုပ်များကို အသံထွက်ပြီး ဖတ်ပြတတ်၏။ ကိုကိုထွန်းက ဖတ်ပြစေချင်သော ကြောင့်သာ ဖတ်ပြရသည်။ ငယ်ငယ်သည် အလုံးစုံသော ကဗျာတို့၏အနက်ကို နားလည်ခြင်းမရှိပေ။ ထိုအခါ ကိုကိုထွန်းသည် ငယ်ငယ့်ကို ရှင်းပြရသည်။ သို့မဟုတ်လျှင် ငယ်ငယ်သည် တေးသီချင်း တခုခုကို ဆိုညည်းပြတတ်လေသည်။ </p>
	<p class="block_14">ငယ်ငယ်သည် ယခုအခါ၌ အသက် ၁၅ နှစ်ပြည့်ခဲ့ပြီဖြစ်သည်။ သူသည် အလုံးစုံသော သစ်လွင်လတ်ဆတ်ခြင်း၊ တက်ကြွရွှင်မြူးခြင်း၊ လှပဝေဆာခြင်းတို့ကို ပိုင်ဆိုင်၏။ </p>
	<p class="block_14">“ကိုကို ခုလို နေမကောင်းနေတော့လည်း ငယ်ငယ် ဝမ်းနည်းတယ်၊ ကိုကို အိမ်မှာမကပ်ဘဲ တခြားတွေကို သွားသွားနေတော့လည်း ငယ်ငယ် ဝမ်းနည်းတယ်” ဟူသောစကားမျိုးကို ပြောတတ်သည်။ ထိုအခါ ကိုကိုထွန်းလည်း ဝမ်းနည်းသည်။ </p>
	<p class="block_14">မည်သို့ဆိုစေ၊ ငယ်ငယ်သည် ကိုကိုထွန်းအနားမှာ နေရသည်ကို ကျေနပ်သည်။ ကိုကိုထွန်းအဖြစ်ကို သူ သနားသည်။ ကိုကိုထွန်းတယောက်တည်း အိပ်ရာထဲမှာ ပျင်းနေမည်ကို သူ စိုးရိမ်တတ်သည်။ </p>
	<p class="block_14">စင်စစ် ငယ်ငယ်သည် အငယ်ဆုံးဖြစ်သောကြောင့် အားနည်းပျော့ညံ့သည့် စိတ်များရှိမည် မှန်သည်ဖြစ်စေ၊ ညီညီခင်နှင့်ပတ်သက်လျှင် အခါခပ်သိမ်း ခေါင်းငုံ့မခံချင်။ </p>
	<p class="block_14">ညီညီခင်ဆိုသည်ကား လောကကြီးမှာ သူတယောက်တည်းနှင့် အရာခပ်သိမ်းပြီးပြည့်စုံသည် ဟု ယူဆဟန်ရှိသည်။ နေ့ခင်းတိုင်လျှင် တဖက်ခန်းမှာ ကိုကိုထွန်း မမာမကျန်း ဖြစ်နေသည်ကို သူ မေ့လျော့ထားလေဟန်ဖြင့် ဓာတ်ပြားသီချင်းစက်ကို ကျယ်ကျယ်လောင်လောင် ဖွင့်ချင်ဖွင့်သည်။ သူကိုယ်တိုင် ကျယ်လောင်သောအသံပြုကာ သီချင်းဆိုချင်ဆိုသည်။ သည်အသံမျိုးကို ကိုကိုထွန်း နားမခံသာ။ သည်အခါ ငယ်ငယ်နှင့် ညီညီခင် စကားများသည်။ </p>
	<p class="block_14">အဆုံးကျလျှင် ညီညီခင်သည် ကိုကိုထွန်းအခန်းသို့ ရောက်လာကာ </p>
	<p class="block_14">“ညီညီသီချင်းဖွင့်တာ ကိုကို့ကို အနှောင့်အယှက် ဖြစ်တယ်ဆို၊ ဟုတ်လား ကိုကို”  </p>
	<p class="block_14">ထိုအခါ ကိုကိုထွန်း ရုတ်တရက် အဖြေခက်သည်။ </p>
	<p class="block_14">“ညီညီက ကိုကိုထွန်း ပျင်းနေသလားလို့ပါ၊ ဟောဒီကောင်မကလေးကိုက ကဲတယ်။ ကိုကိုကဖြင့် ဘာမှမပြောဘူး၊ သူက ပိုနေတာ” </p>
	<p class="block_14">ဟုဆိုသည်။ </p>
	<p class="block_14">“ဖွင့်တာတော့ ဖွင့်တာပေါ့ ညီညီ၊ ဒါပေမဲ့ တိုးတိုးဖွင့်တာ ကောင်းတာပေါ့” ဟု ကိုကိုထွန်း ကြားဝင်ရသည်။ </p>
	<p class="block_14">အမှန်ကိုဆိုရလျှင် ညီညီခင်နှင့် ရင်ဆိုင်ရမည်ကို ကိုကိုထွန်း ဝန်လေးသည်။ အထူးသဖြင့် ပေါက်စမ ရှိနေသောအချိန်မျိုး၌ ညီညီခင် ရောက်လာသည်ကိုမြင်လျှင် ပေါက်စမသည် ချက်ချင်းပင် အခန်းတွင်းမှ ထွက်သွားတတ်မြဲဖြစ်၏။ ဒါကို ညီညီခင် တယ်ပြီးသဘောမကျချင်။ </p>
	<p class="block_14">တခါတခါဆိုလျှင် အခန်းထဲမှ ထွက်သွားမည်ပြုသော ပေါက်စမကို </p>
	<p class="block_14">“ဒါ ဘယ်လဲ ပေါက်စမ” </p>
	<p class="block_14">ဟု ခက်ထန်သောအသံဖြင့် မေးတတ်၏။ </p>
	<p class="block_14">ထိုအခါ ပေါက်စမသည် ဘာမျှမပြောဘဲ နေရာမှာ ရပ်နေတတ်သည်။ ညီညီခင်ကိုတော့ မျက်နှာချင်း မဆိုင်ပေ။ </p>
	<p class="block_14">“နင်ဟာလေ ငါ့ကိုများဆို ဘယ်တော့မှ အရေးမစိုက်ချင်ဘူး၊ ထမင်းခူးကျွေးဖို့ ဆိုရင်လည်း ကိုကို့ကိုပဲ အကြောင်းပြပြီး ရှောင်သွားတယ်၊ ကိုကို့အခန်းထဲကတော့ ဘယ်တော့မှ မထွက်ဘူး၊ အိပ်ရာဆိုလည်း ဘယ်တော့မှ စောစောစီးစီး မသိမ်းဘူး” </p>
	<p class="block_14">စသည်ဖြင့် အပြစ်တင်စကားတွေကို ပြောသည်။ </p>
	<p class="block_14">ပေါက်စမသည် ခေါင်းကို ငုံ့ထားသည်။ နှုတ်ကို ပိတ်ထားသည်။ ဘာဆို ဘာစကားပြန်မျှ မပေး။ ခဏသာနေပြီး ညီညီခင်အား ဂရုမထားသလို အခန်းထဲမှ ထွက်သည်။ </p>
	<p class="block_14">ကိုကိုထွန်းသည် ညီညီခင်၏ အပြောအဆိုကို မနှစ်သက်။ </p>
	<p class="block_14">“ဘာဖြစ်လို့ ဒီလိုပြောချင်ရတာလဲ ညီညီ၊ ပေါက်စမဟာ ညီညီထက် အသက်ကြီးတယ် ဆိုတာကိုလည်း သတိထားမှပေါ့” </p>
	<p class="block_14">“အသက်ကြီးပေမဲ့ သူက အခိုင်းပဲဥစ္စာ” </p>
	<p class="block_14">သည်စကားကို ကြားရတော့ ကိုကိုထွန်း စိတ်ပျက်သည်။ </p>
	<p class="block_14">ညီညီခင့်ကို စကား မဆက်ချင်တော့။ </p>
	<p class="block_14">တကယ်တမ်းက သည်အချိန်အထိ ညီညီခင့်စိတ်ထားကို ကိုကိုထွန်း အသေအချာ မသိ။ ညီညီခင့်စိတ်လှုပ်ရှားမှုကိုလည်း ကိုကိုထွန်း နားမလည်။ တညမှာ မိမိကိုယ်တိုင် လှေကားပေါ်မှ လိမ့်ကျခဲ့ရသောအဖြစ်ကိုပင်လျှင် ကိုကိုထွန်းသည် မိမိလိမ့်မကျမီက ပေါက်စမနှင့် ညီညီခင်တို့ မည်သို့ဖြစ်ခဲ့ကြသည်ဟူ၍ သူ မသိ။ ထို့ကြောင့် ညီညီခင်နှင့် ပတ်သက်လျှင် သူသည် အပြစ်၊ အမျက် ကြီးကြီး မထားချင်။ </p>
	<p class="block_14">သို့ပေမဲ့ သည်အိမ်ကြီးမှာ သူ ယခုထက်တိုင် နားမလည်နိုင်သူကား အန်တီကေသီပဲ ဖြစ်ရမည်ဟု ကိုကိုထွန်း ယူဆသည်။ </p>
	<p class="block_14">အန်တီကေသီသည် တရက်တခါ၊ သို့မဟုတ် တရက်ခြားတခါ ဆိုသလို ကိုကိုထွန်းအခန်းသို့ ရောက်လာလေ့ရှိသည်။ ရောက်လာသည့်အခါတိုင်းပင် “ပေတဲ့တေတဲ့ဒဏ်တွေပေါ့၊ စည်းမရှိကမ်းမရှိ နေထိုင်သွားလာနေတာ၊ ပြောတော့ဆိုတော့ မကြိုက်ချင်ဘူး၊ ခုတော့ ခံရပြီ မဟုတ်လား၊ အဲဒါပဲ ကိုထွန်း၊ လူကြီးတွေစကား နားမထောင်ရင် ဒီလိုပဲ ကြုံရမယ်မှတ်၊ နားလည်ရဲ့လား” </p>
	<p class="block_14">ဟူသော အပြစ်တင်စကားကို သူ ပြောတတ်သည်။ သည်စကားမျိုးကိုတော့ ကိုကိုထွန်း လုံးဝ မကြားချင်။ </p>
	<p class="block_14">ဤသို့ဖြင့် နေ့ရက်များစွာတို့ ဖြတ်သန်းလာခဲ့သည်။ ခန္ဓာကိုယ်ကို အိပ်ရာပေါ်မှာ လဲလျောင်းထားရစေကာမူ စိတ်အာရုံသည် ဘယ်အခါမျှ ငြိမ်ဆိမ် အေးချမ်းသည်ဟူ၍ကား မရှိ။ </p>
	<p class="block_14">တနေ့ကဆိုလျှင် သခင်ဖေသိန်း ရောက်လာသည်။ ထိုသူ့ကိုလည်း ကိုကိုထွန်း ယခုတကြိမ်၌ များစွာ မျက်နှာချင်း မဆိုင်လိုလှပေ။ မှန်၏။ ယခင်ကဆိုလျှင် ကိုကိုထွန်းသည် သခင်ဖေသိန်းကို အတော်ကြီးပင် လေးစားအထင်ကြီးခဲ့ရသည်။ ထိုအခါက သခင်ဖေသိန်း၏ မျက်နှာပြင်သည် တိုက်ပွဲတခုအတွက် အရှုံးမပေးသော အားမာန်ကို ဆောင်လျက် တိုက်ပွဲဝင်အံ့ဟူသည့် အသွင်မျိုးကို ဆောင်ထား၏။ ယခုအခါ၌ သခင်ဖေသိန်းသည် လောကကြီးတခုလုံးကိုပင် အောင်နိုင်ထားပြီး ဖြစ်ဟန်ဖြင့် ဝင့်ကြွားတက်ကြွသောအသွင်ကို ဆောင်၏။ တမျိုးပင်။ သခင်ဖေသိန်းထံမှာ သူ ကြည်ညိုလေးစားအပ်သော မျက်နှာထားမျိုး မရှိဟု သူ ယူဆသည်။ </p>
	<p class="block_14">ကိုအေးလွင် ပြန်သွားပြီးနောက် ရက်သတ္တတပတ် ကြာမြင့်ခဲ့သည်။ နွယ် ရောက်မလာသည် မှာလည်း ကြာပြီ။ ယခုအခါ ကိုကိုထွန်း နွယ့်ကိုမျှော်သည်။ ယခုတကြိမ်၌ နွယ်သည် တယောက်တည်း ရောက်လာပါအံ့။ ကိုအေးလွင်နှင့် ပတ်သက်ပြီး ပြောစရာစကားအများကိုလည်း သွန်ချပြောပြလိုက်ချင်သည်ဟု ကိုကိုထွန်း စိတ်ကူးပေါက်သည်။ </p>
	<p class="block_14">သည်လို နွယ့်ကိုပြောမည့်စကားတွေ ရင်မှာ လျှံတက်ချည်၊ နစ်မြုပ်ချည်ဖြင့် လှုပ်ရှားရဆဲမှာ ပေါက်စမသည် စကားတခွန်းကို ပြောလာ၏။ </p>
	<p class="block_14">“သူများလည်း သူ့အနားမှာ ခုလိုလာနေရတာကို သဘောကျတယ်” </p>
	<p class="block_14">ထိုစကား ဆန်းသည်ဟု ကိုကိုထွန်း ထင်သည်။ </p>
	<p class="block_14">ထိုစကား၌ အခြားသော အဓိပ္ပာယ်တခုခု ပါဝင်နေမည်လားဟူသော အထင်ဖြင့် ပေါက်စမကို စေ့စေ့ကြည့်မိသည်။ </p>
	<p class="block_14">ထိုအခါ ပေါက်စမသည် မျက်လွှာကို ချလွယ်၏။ </p>
	<p class="block_14">ယခုအခါ၌ လူများစွာသည် အနက်ဝှက်သောစကားတို့ကို ဆိုနေကြသည်ဟု ထင်မှတ်လာရပြန်သည်။ </p>
	<p class="block_14">ပေါက်စမကို စေ့စေ့ကြည့်ရင်း အတွင်းစိတ်က မသိမသာလှုပ်ရှားသည်။ မိမိကိုယ်တိုင်၌ ပင်လျှင် မသိစိတ်၏ လှုပ်ရှားခြင်းမျိုးကို နားမလည်နိုင်ပါတကားဟူ၍ ကိုကိုထွန်း မဆင်ခြင်။ မည်သို့ဖြစ်စေ အပါးမှာ ပေါက်စမ ရှိလျှင် နွယ့်ကို မေ့လျော့သည်တော့ အမှန်ပင်။ </p>
	<p class="block_14">ပေါက်စမကို သနားသည်။ </p>
	<p class="block_14">“သူ သူများကို မခင်ပေမဲ့ သူများကတော့ သူ့ကို ခင်ရတာပဲ။ သူ သိပ်နေမကောင်းတုန်း ကဆိုရင် သူများ ထမင်းတောင် ဖြောင့်ဖြောင့်စားလို့မရဘူး” </p>
	<p class="block_14">ဆိုသော ပေါက်စမစကား တုန်ယင်သည်ကို ကြားရသောအခါ ကိုကိုထွန်း ရင်ထဲကလည်း မသိမသာ တုန်ယင်သည်။ </p>
	<p class="block_14">တခါတခါ ပေါက်စမသည် သူ့စိတ်အာရုံသို့ ခိုးဝင်လာတတ်သည်။ </p>
	<p class="block_14">ကြည့်စမ်း၊ အပါးမှာ မည်သူမျှ မရှိသောအခါ၊ တိတ်ဆိတ်ခြင်း လွှမ်းမိုးသောအခါ စိတ်အာရုံသည် နွယ့်ဆီသို့ သွား၏။ သည်မှာ မျှော်လင့်မထားဘဲလျက် ပေါက်စမကိုလည်း တွေ့သည်။ </p>
	<p class="block_14">ထိုအခါ စိတ်နှလုံးသည် အမည်ဖော်ပြခြင်းငှာမစွမ်းသော ဝေဒနာမျိုးဖြင့် လှုပ်ခတ်သည်။ </p>
	<p class="block_6" id="calibre_link-109">◾</p>
</div>

<div class="calibre" id="calibre_link-32">
<h1 class="block_12" id="calibre_link-110">| ၂၈ |</h1>
	<p class="block_13">&nbsp;</p>
	<p class="block_14">သင်္ကြန်ရက်များမတိုင်မီ မိုးတပြိုက် ရွာလေသည်။ </p>
	<p class="block_14">ထိုနေ့တွင် ဒေါ်နုနုခင်သည် ဆေးရုံမှ ဆင်းခဲ့၏။ ဆေးရုံမှ ဆင်းလာခဲ့သော်လည်း ဒေါ်နုနုခင်၏ ကျန်းမာရေးအခြေအနေမှာ မူလကအတိုင်း ပြန်၍ ကောင်းမွန်ခြင်း မရှိတော့ပေ။ </p>
	<p class="block_14">စိတ်၌ ဖိစီးသောဝေဒနာနှင့် ခန္ဓာကိုယ်တွင် ဖိစီးသောရောဂါကြောင့် ဒေါ်နုနုခင်၏ ရုပ်သွင်သည် အနှစ် ၂ဝ လောက် အိုစာသွားသည်ဟု ထင်ရသည်။ ယခုအခါတွင် ဒေါ်နုနုခင်၏ အသက်သည် အသက် ၄ဝ တွင်းသို့ ရောက်ခဲ့ပြီဖြစ်စေကာမူ သူ့ရုပ်သွင်သဏ္ဌာန်မှာ အသက် ခြောက်ဆယ်ရွယ် အမယ်အိုတယောက်၏ ရုပ်သွင်ကို ဆောင်၏။ ခြေထောက်တဖက်မှ သွေးကြောများသည် ရှေးကကဲ့သို့ အစဉ်အတိုင်း လှုပ်ရှားခြင်း မရှိကြတော့ပေ။ လေးလံနှေးကွေး တုံ့ဆိုင်းနေပြီဖြစ်၏။ ထို့ကြောင့် ထိုခြေထောက်သည် ရှေးကကဲ့သို့ အားထားလောက်ဖွယ်သော အခြေအနေ မရှိတော့ပေ။ </p>
	<p class="block_14">ထိုရောဂါအတွက် နိုင်ငံခြားသို့ သွားရောက်ကုသရန် ဦးထွန်းတင် တိုက်တွန်းသေး၏။ သို့သော် ဒေါ်နုနုခင်သည် မိမိရောဂါအတွက် ငွေကြေးအမြောက်အမြား အကုန်အကျ မခံသင့်ဟု ယူဆသည်။ ပြီး မိမိ၏ခြေထောက်မှာ မည်သို့ပင် ပြန်လည်ကုသစေကာမူ မွေးစဉ်ကပါလာသည့် အတိုင်း ပြန်လည်ကောင်းမွန်လာနိုင်မည် မဟုတ်ဟုလည်း အခိုင်အမာ စွဲမြဲသည်။ ထို့ကြောင့် နိုင်ငံခြားသို့ သွားရောက်ကုသရေးကို သူ လက်မခံ။ တုတ်တချောင်း အကူအညီဖြင့် လမ်းလျှောက်နိုင်သေးသည်ဖြစ်ရကား ဤမျှဖြင့်ပင် သူ့အခြေအနေသည် ကောင်းမွန်လာပြီဟု သူ မှတ်ယူသည်။ </p>
	<p class="block_14">ဆေးရုံမှမဆင်းမီ နှစ်ရက် သုံးရက်ကပင် ကိုကိုထွန်း ကောင်းစွာ မမာမကျန်း ဖြစ်နေသည်ဟူသော သတင်းကို သိရသည်။ ဆေးရုံမှ ဆင်းခါနီးပြီဆိုသော အခါကျတော့လည်း ကိုကိုထွန်းနှင့် စပ်လျဉ်းသည့်သတင်းကို ဆက်လက်ဖုံးကွယ်ထားရန် မလိုအပ်ဟု ဦးထွန်းတင်သည် ယုံကြည်၏။ ထို့ကြောင့်ပင် ကိုကိုထွန်းအကြောင်းကို ဒေါ်နုနုခင် ဆေးရုံမှမဆင်းမီ ကြိုတင် အသိပေးထားခဲ့ခြင်း ဖြစ်လေသည်။ </p>
	<p class="block_14">ထိုသတင်းကို ကြားရသောအခါ ဒေါ်နုနုခင်သည် အကြီးအကျယ် စိတ်နှလုံး တုန်လှုပ် ချောက်ချားခဲ့ရသေးသည်။ သည်အကြောင်းသည်လည်း သူ့ကို အိုးမကွာ အိမ်မကွာ နေစေရန် ဖန်တီးလာသောအကြောင်းဟု ဒေါ်နုနုခင် ယူဆသည်။ </p>
	<p class="block_14">အထူးသဖြင့် ဒေါ်နုနုခင်သည် ထိုသတင်းကို ကြားရသည်နှင့် လင်သားဖြစ်သူအား စိတ်တွင်းမှနေ၍ အပြစ်တင်သည်။ ဖခင်ဖြစ်သူ ဥပေက္ခာပြုတတ်လွန်းသည်ကြောင့် ထိုသားသည် ယခုကဲ့သို့ မမာမကျန်း ဖြစ်ရသည်ဟုလည်း ဒေါ်နုနုခင် အစွဲအမှတ်ထား၏။ သို့သော် နှုတ်ဟ၍ကား မပြောပေ။ </p>
	<p class="block_14">ဒေါ်နုနုခင် အိမ်သို့ ပြန်ရောက်သောအချိန်တွင် ကိုကိုထွန်းသည် အတန်ငယ် ထူထောင်နိုင်ပြီ ဖြစ်၏။ သို့သော် ဆရာဝန်သည် ထိုသူငယ်အား အလွန်ပင်ပန်းဖွယ်သော လှုပ်ရှားမှုမျိုး မပြုစေသင့်သေးဟု တားမြစ်၏။ ထို့ကြောင့် ကိုကိုထွန်းသည် အိပ်ရာမှ ထူနိုင်ထနိုင်ပြီ ဖြစ်စေကာမူ အောက်ထပ်နှင့် အထက်ထပ်ကိုပင် ကူးလူးခြင်း မပြုရသေးပေ။ </p>
	<p class="block_14">ဒါကို ကိုကိုထွန်း မကျေနပ်။ သူ့စိတ်သည် ဤအိမ်ကြီးမှ အခါခပ်သိမ်း ရုန်းထွက်နေသည်သာ ဖြစ်၏။ မမာမကျန်းဖြစ်ရသော မိမိ၏ကိုယ်ခန္ဓာ အခြေအနေကိုလည်း ပြစ်တင်ရှုတ်ချသည်။ ဆရာဝန်သည် မိမိ၏အခြေအနေကို ဘာမျှနားမလည်ပါဘဲလျက် အဆုံးအဖြတ် ပေးသည်ဟု စိတ်က ထင်သည်။ ဆရာဝန်သည် မိမိအား ပင်ပန်းလောက်ဖွယ် လှုပ်ရှားမှု မပြုရဟု ဆိုသည်။ ယခုမူ အိပ်ရာထဲတွင် ပင်ပန်းနွမ်းနယ်ရသောအဖြစ်ကို ထိုဆရာဝန်သည် အဘယ့်ကြောင့် သိနားလည်ခြင်း မရှိရပါသနည်းဟုလည်း တယောက်တည်း အမေးထုတ်၏။ အဖြေကို မရ။ </p>
	<p class="block_14">ထိုရက်များမတိုင်မီက နွယ်သည် တခေါက် နှစ်ခေါက် ဆိုသလို ရောက်လာခဲ့သေးသည်။ ထိုအခါတိုင်း ဦးကျော်သာဦးသည်လည်း လိုက်ပါလာမြဲဖြစ်လေသည်။ ပြောမည့်သာပြောရသည်။ ထို နွယ်ရောက်လာသော နှစ်ကြိမ်စလုံးမှာပင် နွယ်နှင့် လွတ်လပ်စွာ စကားပြောနိုင်မည့် အခြေအနေများကို ကိုကိုထွန်း ရရှိ၏။ သည်အခါတိုင်း နွယ့်ကို တွေ့လျှင် ပြောမည်ဆိုသော စကားတွေသည် ရှာဖွေမတွေ့နိုင်လောက်အောင် ကြက်ပျောက်ငှက်ပျောက် ဖြစ်ကြရခြင်းအတွက် ကိုကိုထွန်းသည် နွယ် ပြန်သွားတိုင်း စိတ်မောရသည်။ </p>
	<p class="block_14">မေမေသည် ဆေးရုံမှ ဆင်းလာသောနေ့က အိမ်သို့ ရောက်လျှင်ရောက်ချင်း သူ့အိပ်ခန်းသို့ အရင်မသွား။ ကိုကိုထွန်း ရှိရာသို့သာ လာခဲ့သည်။ </p>
	<p class="block_14">အခန်းပြင်ဘက်မှ တဒေါက်ဒေါက်အသံကို ကြားရစဉ်က ထိုအသံသည် မေမေ ရောက်လာခြင်းဖြစ်သည်ဟူ၍ မတွေးမိသေး။ </p>
	<p class="block_14">မေမေ့ကို အခန်းဝမှာ ရုတ်တရက် မြင်ရပြီ ဆိုသောအခါ အားနည်းသော မျက်လုံးအိမ်၌ မေမေ့ရုပ်သွင်သည် မှုန်ဝါးသည်မှန်စေ။ အသိမှာက မေမေ့ရုပ်သွင်သည် ပီသသည်။ သွေးကြော အားလုံးသည် ရုတ်ခနဲ တန့်ရပ်သွားသည်ဟု ခံစားလိုက်ရသည်။ သူ့အမြင်၌ မေမေ့ရုပ်သွင်သည် ပီသ၊ ထင်ရှားခြင်း မရှိလှပေ။ အမှန်အားဖြင့် မေမေနှင့် ကွဲကွာနေခဲ့သည်မှာ လပိုင်းမျှသာဖြစ်သော်လည်း ယခု မေမေ့ကို တွေ့ရသည်မှာ နှစ်ကာလပေါင်း မြောက်မြားစွာ ကြာမြင့်ပြီးမှ တွေ့ရခြင်း ဖြစ်သည်ဟုလည်း သူ့စိတ်က ယူဆသည်။ </p>
	<p class="block_14">မေမေ၏ ဟိုစဉ်က ရွှန်းစိုကြည်လဲ့သော မျက်လုံးအစုံသည် ယခုအခါတွင် ဖျော့တော့ မှုန်ရီသောအသွင်ကို ဆောင်သည်။ ဆံပင်များသည်ပင် အနက်ရောင် ခြောက်သွေ့သွေ့ ဖြစ်၏။ မြနှစ်လို တောက်ပခြင်းမျိုးကို မတွေ့ရတော့ပေ။ ပါးနှစ်ဖက်သည် ချိုင့်ဝင်နေ၏။ ပါးရိုးများသည် ဘေးဘက်သို့ အဆမတန် ငေါထွက်နေကြလေသည်။ နှုတ်ခမ်းလွှာသည် ဖြူဖပ်ဖြူရော် နိုင်လှသည်။ ခန္ဓာကိုယ်မှာ ကျုံလှီလွန်းလှစွာ၏တကား။ </p>
	<p class="block_14">ဒေါ်နုနုခင်သည် သူ၏ညာဘက်ဘေးတွင် တုတ်တချောင်းကို ထောက်ပြီးသာ မှေးရပ်နေရသည်။ သူ့အဖို့မှာလည်း လပေါင်း အတန်ငယ် ခွဲခွာနေခဲ့ရသော သား၏ရုပ်သွင်သည် မူလရုပ်သွင်ကို မှန်းဆမရနိုင်လောက်အောင်ပင် အပြောင်းလဲကြီး ပြောင်းလဲနေပြီဟု ယူဆသည်။ ထိုအမြင်သည် သူ၏ခန္ဓာကိုယ်ကို တိုးဝှေ့ ယိမ်းယိုင်စေသည်အထင်ဖြင့် ညာဘက်လက်တွင် ကိုင်ထားသော တုတ်ကို ကျစ်ကျစ်ပါအောင် ဆုပ်ကိုင်ပြီး သတိကြီးစွာထား၍ ဘေးဘက်သို့ ခပ်ခိုင်ခိုင် ထောက်ထားလိုက်မိသည်။ </p>
	<p class="block_14">“အထဲကိုဝင်လေ နု” </p>
	<p class="block_14">ဆိုကာမှပင် ဒေါ်နုနုခင်သည် အသက်ပြန်လည်ဝင်ရောက်လာသည်ဟု မှတ်ထင်သည်။ </p>
	<p class="block_14">ထိုအချိန်အထိ ကိုကိုထွန်းသည် မေမေ့ကို စူးစိုက်ကြည့်နေဆဲဖြစ်၏။ </p>
	<p class="block_14">“သား နေမကောင်းဘူးနော်” </p>
	<p class="block_14">ဟူသော မိခင်၏ ကရုဏာစကားကို ကြားရသောအခါ ကိုကိုထွန်း၏ ရင်ထဲမှာ မချိ။ </p>
	<p class="block_14">“မေမေပြန်လာပြီပဲ သားရယ်၊ သားကို ဘယ်သူကမှ ဂရုမစိုက်ပေမဲ့ မေမေ ဂရုစိုက်မှာပေါ့ကွယ်” </p>
	<p class="block_14">ဒေါ်နုနုခင်သည် အိမ်မှလူတွေအားလုံးကို နာကြည်းပြစ်တင်ဟန်ဖြင့် ထိုစကားကို ဆိုသည်။ </p>
	<p class="block_14">သူ့စိတ်မှာက အသက် ၂ဝ ပြည့်ခဲ့ပြီဖြစ်သော သားကို ကလေးငယ်တယောက်အဖြစ် ယူမှတ်ထားဆဲဖြစ်သည်။ </p>
	<p class="block_14">ကိုကိုထွန်းသည် အိပ်ရာပေါ်မှ အားယူ၍ ထရန် ကြိုးစားသည်။ ငယ်ငယ်သည် ကိုကိုထွန်း၏ ခေါင်းရင်းဘက်သို့ အပြေးရောက်လာကာ ထူပေးအံ့ဟု ပြုသည်။ </p>
	<p class="block_14">“နေပါစေ ငယ်ငယ်” </p>
	<p class="block_14">မေမေက ငယ်ငယ့်ကို လှမ်းပြောပြီး </p>
	<p class="block_14">“နေပါ သား၊ သားအိပ်ရာထဲမှာ ငြိမ်ငြိမ်ကလေး လှဲနေနော်” </p>
	<p class="block_14">စကားကိုဆိုရင်း ကိုကိုထွန်း၏ အိပ်ရာပေါ်တွင် ဝင်၍ထိုင်လိုက်သည်။ </p>
	<p class="block_14">ကိုကိုထွန်း၏နဖူးပြင်ကို ယုယစွာ စမ်းသပ်ရင်း ဦးထွန်းတင်ဘက်သို့ လျှပ်တပြက် ကြည့်မိသေးသည်။ သို့သော် မျက်လုံးအစုံကို ချက်ချင်းလွှဲသည်။ ထိုမျက်လုံးများ၌ ခဏချင်းပင် ဒေါသရောင်နှင့် ကရုဏာရောင်များသည် လျှပ်ပြက်သည်သို့ ဖြစ်ပေါ်ပြောင်းလဲသွား၏။ ထိုအခါ ကိုကိုထွန်းထံသို့ မျက်လုံးအစုံကို ရှေးရှုထားပြီး ဖြစ်သည်။ ကိုကိုထွန်းကို စူးစိုက်ကြည့်ရင်း </p>
	<p class="block_14">“သူတို့က သား အခုလိုဖြစ်နေတာ မေမေ့ကို အသိမပေးကြဘူး၊ သား နေမကောင်းတာ ကြာပြီလားဟင်” </p>
	<p class="block_14">သည်တခါ မေမေ့အတွက် ကိုကိုထွန်း ဝမ်းနည်းသည်။ ဘယ်အခါမဆို မေမေသည် သူ့အပေါ်တွင် မေတ္တာတရား ကြီးမားသည်ဟုလည်း မှတ်ယူရသည်။ </p>
	<p class="block_14">သို့ပါလျက် မေမေရှိရာ ဆေးရုံသို့ မရောက်ဖြစ်ခဲ့သည်ကိုလည်း စိတ်မကောင်းဖြစ်ရသည်။ </p>
	<p class="block_14">“ကိုထွန်း မေမေ့ဆီ မလာတာကို ခွင့်လွှတ်ပါ မေမေ” </p>
	<p class="block_14">မေမေ့မျက်လုံးအိမ်၌ မျက်ရည်စသည် ချက်ချင်းရီဝေလာသည်။ </p>
	<p class="block_14">သည်အဖြစ်ကို မြင်ရသောအခါ ရင်တွင်းမှာ ဆို့ဆို့နင့်နင့် ဖြစ်လာပြန်သည်။ </p>
	<p class="block_14">မေမေနှင့် မိမိတို့မှာ ကံတူအကျိုးပေး ဖြစ်သည်ဟုလည်း သူ ယူဆသည်။ သည်အခါ မေမေ့ကို သည်အသိုက်အဝန်းမှ ဝေးရာတနေရာသို့ ခေါ်သွားချင်စိတ် ဖြစ်ပြန်သည်။ </p>
	<p class="block_14">မေမေ ပြန်ရောက်လာပြီး မကြာမီမှာပင် ဦးကျော်သာဦးတို့သားအဖသည် ဤအိမ်သို့ ရောက်လာကြလေသည်။ </p>
	<p class="block_14">ထိုအခါ နွယ့်အား ပြောရမည့်စကားကို ကိုကိုထွန်း သတိရသည်။ သို့သော် ထိုစကားလုံးများ သူ၏စိတ်အာရုံ၌ ရှုပ်ထွေးနေသည်ကို သူ သိ၏။ </p>
	<p class="block_14">မည်သို့ဖြစ်စေ </p>
	<p class="block_14">“နွယ်အားရင် နက်ဖြန်၊ ဒါမှမဟုတ် တနေ့နေ့ နေ့ခင်းမှာ လာခဲ့ပါ” ဟု စကားဆိုဖြစ်သည်။ </p>
	<p class="block_14">နွယ့်အဖို့ ထိုစကားသည် ဆန်း၏။ ပြီး ကိုကိုထွန်း မျက်လုံးတွေသည်လည်း ထူးခြားသော အနက်ကို ဆောင်သည်ဟု ထင်သည်။ </p>
	<p class="block_14">“ကိစ္စထူးရှိလို့လား ကိုထွန်း” </p>
	<p class="block_14">“ရှိတယ်ဆိုပါတော့ နွယ်” </p>
	<p class="block_14">ထိုစကားကို လူကြီးများသည် များစွာ စိတ်ဝင်စားခြင်း မရှိလှပေ။ ဦးကျော်သာဦးတို့ သားအဖသည် အိမ်ပေါ်မှ လူမမာများကို ကြည့်ရှုပြီး အိမ်သို့ပြန်အံ့ဟု အောက်ထပ်သို့ ဆင်းလာခဲ့ကြသောအခါ ဦးကျော်သာဦးအဖို့ ဒေါ်ကေသီ ဝင်လာသည်ကို ရယ်စရာအဖြစ် မြင်တွေ့ရလေသည်။ သည်မှာ ရယ်စရာ စကားတခု ဆိုဖြစ်မည်ထင်၏။ ဦးကျော်သာဦးမှာ ဣန္ဒြေမဆည်နိုင်လောက်အောင် ပြုံးဖြဲဖြဲ ဖြစ်ရသည်။ </p>
	<p class="block_14">ဒေါ်ကေသီသည် ဧည့်ခံပွဲတခုမှ ပြန်လာခဲ့ဟန်ရှိ၏။ ဒေါက်မြင့်ဖိနပ်ဖြူကို စီးထား၏။ ငွေခြည်ပြောက်သော ဘရိုကိတ်လုံချည်၊ ရွှေပွင့်ခက်သော ပဝါပါး၊ ရွှေခြည်နွှယ်သော ဇာနိုင်လွန်၊ ရတနာများ၊ ပြီး တွတ်တွတ်နီသော နှုတ်ခမ်း၊ ပါးပြင်၊ ချွန်ထက်နီရဲသော လက်သည်းများ။ </p>
	<p class="block_14">အသက် ၅ဝ ကျော် အမျိုးသမီးကြီးတယောက်ကို ဤသို့တွေ့ရသည့်အတွက် ဦးကျော်သာဦးသည် ရယ်ချင်နေသည်။ သန္တာနွယ်လည်း ရယ်ချင်သည်။ ဒါကို ဒေါ်ကေသီ ချက်ချင်း နားလည်သည်ထင်၏။ ထို့ကြောင့် မျက်နှာပိုးကို သတ်ထားသည်။ </p>
	<p class="block_14">မည်သို့ဖြစ်စေ ဦးကျော်သာဦးသည် ဒေါ်ကေသီအား အနည်းအပါးမျှသော အလှောင်အပြောင် စကားလေးဖြစ်ဖြစ် ဆိုလိုက်ချင်သည်။ </p>
	<p class="block_14">“အောင်မယ်၊ မကေသီက ခုလိုကျတော့ ၁၈ နှစ်၊ အနှစ် ၂ဝ ရွယ်လား မှတ်ရတယ်၊ ကျုပ်တောင် လူမှားချင်ချင်” </p>
	<p class="block_14">ဒေါ်ကေသီ ရှက်တော့ အရှက်သားပင်။ သို့သော် ဟန်မပျက် မျက်နှာထားနှင့် </p>
	<p class="block_14">“မင်္ဂလာဆောင်တခုက ပြန်လာတာလေ၊ ကိုကျော်သာတို့ရောက်တာ ကြာပလား” </p>
	<p class="block_14">“ဟုတ်ကဲ့၊ ဒေါ်နုနုခင် ဆေးရုံက ဆင်းလာတယ် ကြားလို့ လာခဲ့တာပဲ၊ ကိုထွန်းဆီလည်း မရောက်တာကြာလို့။ အေးဗျ၊ မကေသီကတော့ အံ့စရာပဲဗျို့” </p>
	<p class="block_14">“ဘာလဲရှင့်” </p>
	<p class="block_14">သည်တခါ မကျေနပ်သံကို ဆောင်သည်။ မျက်စောင်းလည်း ထိုးသေး၏။ သန္တာနွယ်သည် မြင်ပြင်းကတ်လာသည်ကြောင့် နှာခေါင်းကို ရှုံ့လိုက်သည်။ မျက်နှာကို လွှဲထားသည်။ ပြီးတော့ အိမ်ရှေ့ဘက်သို့ ထွက်သွားနှင့်သည်။ သူ့အဖေ၏ အလှောင်အထေ့၊ အပျော်အပြက်သဘောကို သူ နားလည်ပြီး ဖြစ်၏။ </p>
	<p class="block_14">“အို တခြားမဟုတ်ပါဘူး၊ ကျုပ်မှာသာ ဆံပင်တွေ တနေ့ထက်တနေ့ ဖြူဖြူလာတယ်၊ ဒါကိုက တနေ့ထက်တနေ့ အိုစာလာတဲ့သဘောပေါ့ဗျာ၊ မကေသီတို့များကျတော့ တနေ့ထက်တနေ့ အသက်ငယ်သွားတယ် ထင်ရတယ်၊ အဲဒီ ဆေးနည်းကလေးများရှိရင် ကျုပ်လည်း ရချင်စမ်းဗျာ” </p>
	<p class="block_14">“ဟင်းနော် ကိုကျော်သာ” </p>
	<p class="block_14">“မဟင်းနဲ့လေ၊ ကျုပ်က အကောင်းပြောတာ” </p>
	<p class="block_14">“ကဲပါ၊ ရှင် ခု ပြန်တော့မယ် မဟုတ်လား” </p>
	<p class="block_14">“အစကတော့ ပြန်မလို့ပဲ” </p>
	<p class="block_14">ဦးကျော်သာဦးသည် အပြုံးဖြင့် ခပ်ထေ့ထေ့စကားကို ဆိုသည်။ </p>
	<p class="block_14">“ဒါဖြင့် ပြန်တော့” </p>
	<p class="block_14">“နေပါဦးလေ၊ ကျုပ် မေးစရာရှိလို့၊ လာပါဦး မကေသီရ” </p>
	<p class="block_14">သည်တော့လည်း ဒေါ်ကေသီသည် ဧည့်ခံပွဲအဝတ်နှင့်ပင် ဧည့်ခန်းစားပွဲမှာ ဝင်၍ ထိုင်ရပြန်သည်။ </p>
	<p class="block_14">ထိုအခိုက်မှာပင် ဦးထွန်းတင်သည် အိမ်ပေါ်မှဆင်းလာ၏။ သူတို့နှစ်ယောက်စလုံးသည် ဦးထွန်းတင်ကို မမြင်မိကြသေးပေ။ </p>
	<p class="block_14">“ဒါထက် မကေသီ ဗေဒါရီကို သိသလား” </p>
	<p class="block_14">ဒေါ်ကေသီသည် ခပ်ကြောင်ကြောင် ဖြစ်သွား၏။ ဦးထွန်းတင်သည် စကားဝိုင်းတွင် ဝင်၍ထိုင်ရင်း </p>
	<p class="block_14">“ဆိုစမ်းပါဦး ဦးကျော်သာဦးရဲ့၊ ဗေဒါရီဆိုတော့ ရာဇဝင်ကြောင်း ပြောနေတာ ထင်ပါရဲ့၊ သရေခေတ္တရာက ဗေဒါရီလား” </p>
	<p class="block_14">နှစ်ယောက်စလုံးသည် ဦးထွန်းတင် ရောက်လာသည့်အတွက် မျက်နှာထား အနေအထား ဟန်ပန်အရှိန်ကို သတ်လိုက်သည်။ စကားစပ်လာသည်ကိုတော့ အရှိန်သတ်၍ မရနိုင်တော့ပြီဟု သိသည်ကြောင့် </p>
	<p class="block_14">“ဟုတ်ပါ့ဗျာ၊ ဟုတ်ပါ့၊ ဒွတ္တဘောင်ရဲ့အမေလေ၊ ရသေ့ကြီးရဲ့ ကျင်ငယ်ရေကို သမင်မ သောက်မိလို့ သမင်မကမွေးလာတဲ့ ဗေဒါရီပေါ့၊ ဘယ်ဗေဒါရီ ရှိရဦးမှာလဲ” </p>
	<p class="block_14">“သိပြီ၊ သိပြီ၊ ဘာလဲ၊ ကိုကျော်သာက ဒါကို ယုံကြည်လို့လား” </p>
	<p class="block_14">ဒေါ်ကေသီသည် ယခုမှပင် သတိရဟန်ဖြင့် ဝင်၍ပြောလာ၏။ သို့သော် ထိုစကား ဘာကို ရည်ရွယ်သည်ဟု ဒေါ်ကေသီ မသိသေး။ </p>
	<p class="block_14">“ဒါကတော့ဗျာ ဒီနည်းနဲ့ တိရစ္ဆာန်က လူမွေးတိုင်းသာဆိုရင် ကျုပ်အထင်ပြောရရင် ဗမာပြည်မှာ ဒီထက်တောင် လူဦးရေ အတိုးနှုန်း တိုးတက်လာလိမ့်ဦးမယ်” </p>
	<p class="block_14">သည်မှာ စကားဝိုင်းသည် မြူးရွှင်ဖွယ် ဖြစ်လာ၏။ </p>
	<p class="block_14">“ဒါဖြင့်ရင် ဦးကျော်သာဦးက ဘာကို စိတ်ဝင်စားလို့လဲ” </p>
	<p class="block_14">ဦးထွန်းတင်က စုံစမ်းသည်။ </p>
	<p class="block_14">“ဘာရယ်လို့တော့ မဟုတ်ပါဘူးဗျာ၊ မနက်က ကျုပ်ဆီကို လူတယောက် ရောက်လာတယ်ဗျ၊ အဲဒီလူဟာ အတော်အံ့ဩစရာကောင်းတဲ့လူပဲ၊ ကျုပ်နဲ့ တခါမှ မတွေ့ဖူးဘဲနဲ့ ကျုပ်အကြောင်းကို စုံစမ်းပြီး ကျုပ်ဆီကို လာခဲ့တာပဲတဲ့” </p>
	<p class="block_14">“ရှင့်ဥစ္စာက ဘာက ဘယ်လိုမှ မရှင်းဘဲနဲ့ ဥစ္စာ၊ ကျွန်မတို့ ဘယ်လိုနားလည်ရမှာလဲ” </p>
	<p class="block_14">“ဖြည်းဖြည်းတော့ နားလည်လာပါလိမ့်မယ် မကေသီ။ ဒီလိုပါ။ အဲဒီလူက ဗမာပြည် နေရာအနှံ့အပြားသွားပြီး ဘုရားကြိုဘုရားကြားက ဘုရားတွေယူ၊ ဘုရားအုတ်ခွက်တွေယူ၊ ပေတွေ ပုရပိုက်တွေရှာနဲ့ သမိုင်းအထောက်အထားပစ္စည်းတွေကို စုဆောင်းနေတဲ့ လူတယောက်ပေါ့” </p>
	<p class="block_14">“ဪ ဪ၊ ဒါကြောင့် ဦးကျော်သာဦးဆီ ရောက်လာတာ ထင်ပါရဲ့” </p>
	<p class="block_14">ဦးထွန်းတင်က ထင်ကြေးပေးသည်။ </p>
	<p class="block_14">“ဒါပေါ့၊ ဒီလူက ကျုပ်ဆီတင် ဘယ်ကမလဲဗျ၊ သမိုင်းကော်မရှင်တို့၊ ယဉ်ကျေးမှုဌာနတို့၊ ရှေးဟောင်း သုတေသနဌာနတို့အနှံ့ ဝင်ထွက်သွားလာနေတာ၊ သူ ရန်ကုန်ကို တခေါက်တခေါက် လာရင် အဲဒီရှေးဟောင်းပစ္စည်းတွေ အတော်များများ ပါလာတတ်တယ်” </p>
	<p class="block_14">“သူကလည်း ဦးကျော်သာဦးတို့လို သုတေသနသမား ထင်ပါရဲ့” </p>
	<p class="block_14">“ဒီလိုလည်း မဟုတ်ဘူး ဦးထွန်းတင်ရဲ့၊ သူက အဲဒီပစ္စည်းတွေကို စုဆောင်းပြီး လည်ရောင်းနေတာ” </p>
	<p class="block_14">“အင်း ဒီတော့ ဆိုပါဦး” </p>
	<p class="block_14">ဒေါ်ကေသီသည် အနည်းငယ် စိတ်ဝင်စားဟန်ပြလိုက်၏။ သို့ပေမဲ့ သူ့စိတ်ထဲမှာက ရှုပ်ထွေးနောက်ကျူလာသည်။ သည်အချိန်ကျမှလည်း စကားစကို ရုတ်တရက် ဖြတ်၍ မရတော့မည်ကို သိသဖြင့် အောင့်အည်းပြီး စိတ်ဝင်စားဟန် ပြရတော့သည်။ </p>
	<p class="block_14">“မနက်က သူ ကျုပ်ဆီကို လာတော့ ပစ္စည်း နှစ်ခု၊ သုံးခု ပါလာတယ်၊ တခုကတော့ ဒွတ္တဘောင်မင်းသုံးတဲ့ ထုံးဘူး။ တခုက အနော်ရထာ ကိုးကွယ်တဲ့ ရုပ်ပွားတော်၊ နောက်တခုက ဝေဠုဝတီမင်းသမီးရဲ့နားတောင်း” </p>
	<p class="block_14">“ခင်ဗျာ၊ ဆိုစမ်းပါဦး၊ အဲဒီပစ္စည်းတွေကို သူ ရောင်းခဲ့သလား” </p>
	<p class="block_14">“အောင်မယ်၊ ဦးထွန်းတင်က အတော်စိတ်ဝင်စားနေပါကလား” </p>
	<p class="block_14">“သူ့ဟာက စိတ်ဝင်စားစရာ မဟုတ်လား” </p>
	<p class="block_14">“စိတ်ဝင်စားစရာဆိုလည်း ဆိုနိုင်တာပေါ့၊ ဒွတ္တဘောင်ရဲ့ထုံးဘူးဆိုတာ အခုခေတ် ကျုပ်တို့သုံးကြတဲ့ ကွမ်းအစ်က ထုံးဘူးမျိုးပဲ၊ ဒါပေမဲ့ ထူးခြားတာတခုတော့ ပါတယ်လေ၊ အဲဒါက ထုံးဘူးအဖုံးပေါ်က သမင်ရုပ်ကလေးပဲ” </p>
	<p class="block_14">“အဲဒါက ဘာသဘောလဲရှင့်” </p>
	<p class="block_14">“အဲဒါပါပဲ ကျုပ်ပြောချင်တာက၊ အမှန်က သူတွေ့လာတာက ထုံးဘူး ရိုးရိုးပဲ။ သမင်ရုပ်ပါတဲ့ ထုံးဘူးပေါ့ဗျာ၊ သမင်ရုပ်ဆိုတော့ ရာဇဝင်မှာ သမင်နဲ့ပတ်သက်လို့ ရှာကြည့်မယ်ဆိုရင် သုဝဏ္ဏသာမနဲ့ ဗေဒါရီကို တွေ့ရမယ်။ သုဝဏ္ဏသာမကျတော့ ရာဇဝင်မှ မဟုတ်ဘဲကလား။ သူက နိပါတ်တော်ထဲမှာ ပါနေတယ်၊ ရာဇဝင်မှာက ဗေဒါရီဟာ သမင်မသမီးဆိုတော့ သမင်ရုပ်ပါရင် ဗေဒါရီ ဖြစ်ရမယ် တွက်တာပေါ့၊ ဗေဒါရီဆိုရင် ဗေဒါရီမင်းသမီးကတော့ ကွမ်းအစ် မထားဘူး၊ သူ့သား ဒွတ္တဘောင်က ထားမယ်၊ ဒီတော့ ဒီထုံးဘူးဟာ ဒွတ္တဘောင်က သူ့အဘွားကို အမှတ်တရသဘောနဲ့ သမင်အရုပ်ထုပြီး လုပ်ထားတာလို့ သူက ဆိုတယ်” </p>
	<p class="block_14">“မဖြစ်နိုင်တာပဲရှင်” </p>
	<p class="block_14">“အဲဒါပဲ မကေသီ၊ မဖြစ်နိုင်တာလုပ်တော့ ရယ်စရာ မဖြစ်ပေဘူးလား” </p>
	<p class="block_14">“အဲဒါဘာဆိုင်လဲ” </p>
	<p class="block_14">သည်တခါတော့ ဒေါ်ကေသီက မျက်စောင်းထိုးပြီး ဆိုသည်။ သူ့ဘာသာသူ မလုံလဲ။</p>
	<p class="block_14">မှန်၏။ ဒေါက်မြင့်ဖိနပ်ဖြူနှင့်၊ တွတ်တွတ်နီသော နှုတ်ခမ်းပါးပြင်နှင့်၊ ချွန်ထက်နီရဲသော လက်သည်းနှင့်၊ ပါးလွှာသော ဇာနိုင်လွန်နှင့် အသက် ၅ဝ ကျော် အဘွားကြီးသည် ဦးကျော်သာဦး ဘာပြောလိုသည်ကို အတိအကျ မသိနိုင်စေကာမူ ခပ်ဝါးဝါးလောက်တော့ သိသည်ထင်၏။ ဒါကတော့ အရှင်းသားပင်။ </p>
	<p class="block_14">သို့ပေမဲ့ ဦးကျော်သာဦးကိုယ်တိုင်က မျက်နှာထားမပျက်။ ခပ်တည်တည် ပြောနေသည် ဆိုတော့လည်း ဒေါ်ကေသီအဖို့ အနေခက်သလို စကားဆက်ဖို့ရာလည်း ခက်ရချေပြီ။ မျက်နှာထားဖို့ကလည်း အခက်။ </p>
	<p class="block_14">သို့ပါလျက် ထိုစကားကို ဦးထွန်းတင်က အလေးအနက် စိတ်ဝင်စားသည်။ </p>
	<p class="block_14">“ထားပါဦးလေ၊ ဒီထုံးဘူးကတော့ သိပ်အဓိပ္ပာယ်မရှိလှပါဘူး၊ ခုနက အနော်ရထာရဲ့ ဘုရားဆိုတာက” </p>
	<p class="block_14">“ခင်ဗျာ” </p>
	<p class="block_14">ဦးကျော်သာဦးသည် ဦးထွန်းတင်အား နားမလည်နိုင်သောအကြည့်ဖြင့် စိုက်ကြည့်လိုက် သည်။ </p>
	<p class="block_14">“ကဲ... ကိုကျော်သာတို့ စကားပြောနေကြဦး၊ ကျွန်မ အဝတ်လဲချေဦးမယ်” </p>
	<p class="block_14">စကားကို ခပ်ဆတ်ဆတ်ပြောသည်။ မျက်စောင်းတချက်ကိုလည်း မသိမသာ ထိုးသည်။ </p>
	<p class="block_14">သည်သဘောကိုတော့ ဦးကျော်သာဦးနှင့် ဒေါ်ကေသီတို့ နှစ်ဦးသာလျှင် သိသည်။ အနော်ရထာ၏ဘုရား၌ စိတ်ဝင်စားနေသော ဦးထွန်းတင်သည် သတိမထားလိုက်မိ။ </p>
	<p class="block_14">“ကဲ အနော်ရထာ့ဘုရားအကြောင်း ဆိုစမ်းပါဦး ဦးကျော်သာဦးရဲ့” </p>
	<p class="block_14">ဦးထွန်းတင်က ထပ်မေးလိုက်မှပင် ဦးကျော်သာဦးသည် ဦးထွန်းတင်ဘက်သို့ လှည့်ပြီး </p>
	<p class="block_14">“အလကားပါဗျာ၊ ဟုတ်တာ မဟုတ်ပါဘူး” </p>
	<p class="block_14">ခပ်ပေါ့ပေါ့ဖြေသည်၊ </p>
	<p class="block_14">“မဟုတ်သေးဘူးလေ၊ ဒါဟာ အတော် စိတ်ဝင်စားစရာကောင်းတာပဲ” </p>
	<p class="block_14">“ဘယ်လိုလဲဗျ၊ ဦးထွန်းတင်လည်း သမိုင်းအထောက်အထားတွေကို စိတ်ဝင်စားနေပြီ ထင်တယ်” </p>
	<p class="block_14">“ဒီလိုလည်းမဟုတ်ပါဘူး၊ အနော်ရထာကိုးကွယ်တဲ့ဘုရား ဆိုလို့ပါ” </p>
	<p class="block_14">“အလကားပါ ဦးထွန်းတင်၊ အဲဒီလူက ခပ်ကြောင်ကြောင်ပါ” </p>
	<p class="block_14">“ကျွန်တော်တော့ အဲဒီဘုရားကို ကြည့်ကြည့်ချင်တယ်” </p>
	<p class="block_14">“ဘာများ စိတ်ဝင်စားစရာရှိလို့လဲ” </p>
	<p class="block_14">“ရှိလို့ဆိုပါတော့ဗျာ” </p>
	<p class="block_14">“ဒါပေမဲ့ အနော်ရထာရဲ့ဘုရားမဟုတ်တာတော့ အမှန်ပဲ ဦးထွန်းတင်၊ သူ တနေရာရာမှာရှိတဲ့ ဘုရားတဆူဆူထဲက ယူလာတာပါ” </p>
	<p class="block_14">ထိုအခိုက်မှာပင် သန္တာနွယ်သည် အပြင်ဘက်မှနေ၍ စောင့်ရသည်ကို စိတ်မရှည်နိုင်ဟန်ဖြင့် အထဲသို့ ပြန်ဝင်လာ၏။ </p>
	<p class="block_14">ဦးထွန်းတင်သည် အနော်ရထာကိုးကွယ်သောဘုရားကို စိတ်ဝင်စားနေဆဲ ဖြစ်လေသည်။ </p>
	<p class="block_14">“ထားပါတော့လေ၊ ကျွန်တော် အဲဒီလူကို တွေ့ချင်တယ် ဦးကျော်သာဦး” </p>
	<p class="block_14">“ကောင်းပြီလေ။ မနက်ဖြန် အဲဒီလူ ကျုပ်ဆီကို ပေတွေပြဖို့ လာလိမ့်မယ်၊ အဲဒီတော့ ခင်ဗျားဆီကို လွှတ်လိုက်မယ်လေ”</p>
	<p class="block_14">“ကောင်းသားပဲ” </p>
	<p class="block_14">ဦးကျော်သာဦးတို့ သားအဖ နှုတ်ဆက်ထွက်သွားသော်လည်း ဦးထွန်းတင်သည် နေရာမှ မထဖြစ်သေးပေ။ </p>
	<p class="block_14">သူ့စိတ်ကူးအာရုံသည် ပျံ့လွင့်နေ၏၊ </p>
	<p class="block_14">ဝန်ကြီးဖြစ်သူသည် ဘာသာတရား၌ ရိုသေကိုင်းရှိုင်းလှသည်ကို ဦးထွန်းတင် သိ၏။ မည်သို့မည်ပုံ ရိုသေကိုင်းရှိုင်းနည်းမျိုး ဖြစ်သည်ဟူ၍ကား သူသည် စေ့စေ့ငုငု စိတ်ဝင်စားခြင်း မဖြစ်ခဲ့။ စင်စစ်တော့လည်း ဝန်ကြီးချုပ်ကိုယ်တိုင် သာသနာမှု၌ အံ့ဩစရာကောင်းလောက်အောင် ရိုသေကိုင်းရှိုင်းခြင်း၊ အားပေးဆောင်ရွက်ခြင်း ရှိသည်ဆိုတော့လည်း ဝန်ကြီးတယောက်အနေဖြင့် ဘာသာတရားတွင် သက်ဝင် ယုံကြည်သည်ဆိုခြင်းမှာ စင်စစ် ဆန်းကြယ်လှသည်ကား မဟုတ်ပေ။ </p>
	<p class="block_14">ဝန်ကြီးအိမ်က ဘုရားစင်ကြီး ခမ်းနားကြီးကျယ်လှသည်ကို ဦးထွန်းတင် သိ၏။ ထိုဘုရားခန်းကြီး၌ ရုပ်ဆင်းတု အမျိုးမျိုးရှိသည်ကိုလည်း ဦးထွန်းတင် ဖူးရဖူး၏။ ထိုရုပ်ဆင်းတုတော် များသည် မည်သူ့လက်ထက် ကိုးကွယ်သည်၊ မည်မျှ အစွမ်းထက်သည် ဆိုသည်များကိုလည်း ဝန်ကြီးသည် သူ့အား ရှင်းပြခဲ့ဖူးသည်။ </p>
	<p class="block_14">လွန်ခဲ့သောတလခန့်ကဆိုလျှင် ကုန်သည်ကြီးတယောက်သည် အိန္ဒိယမှ ဘုရားဖူးပြီး ပြန်အလာတွင် ဝန်ကြီးကတော်အတွက် ဗာရာဏသီထွက် ဆာဒီ၊ ကုလားအုတ်ရေဖြင့် ပြုလုပ်သော ရွှေခက်နွယ် လက်ကိုင်အိတ်နှင့်တကွ အမျိုးမျိုးသော လက်ဆောင်ပစ္စည်းများနှင့်အတူ ဝန်ကြီးအတွက် ထူးကဲသော လက်ဆောင်ပစ္စည်းတခုကို ယူလာခဲ့၏။ ထိုပစ္စည်းမှာ မဇ္ဈိမဒေသရှိ မြတ်စွာဘုရားရှင်၏ ရုပ်ပွားတော်တဆူ၏ မျက်နှာပြင်ကို အကောင်းစားမြေစေးဖြင့် ပလာစတာ လုပ်၍ ယူလာခဲ့သော ပစ္စည်းဖြစ်သည်။ ဝန်ကြီးသည် ထိုရုပ်တု မျက်နှာတော် ပလာစတာပုံတုကို အလွန်အမင်း သဘောကျခဲ့၏။ ရတောင့်ရခဲသော ပစ္စည်းတခုအဖြစ် အမြတ်တနိုး ပြုခဲ့၏။ ယနေ့ပင် ထိုကုန်သည်ကြီးအတွက် လိုင်စင်အချို့ကို ဝန်ကြီး၏အမိန့်အရ ဦးထွန်းတင် ချပေးခဲ့ပေပြီ။ </p>
	<p class="block_14">သည်တော့ ထိုအနော်ရထာမင်းမြတ် ကိုးကွယ်သော ဆင်းတုတော်ကိုသာ ရသည်ဖြစ်မူ ဝန်ကြီးသည် အလွန်အမင်း ဝမ်းသာရပေမည်။ မိမိအားလည်း ကျေးဇူးတင်စကား အများအပြား ပြောဆိုလိမ့်မည်ဟု ဦးထွန်းတင် အတွေးရောက်သည်။ </p>
	<p class="block_14">သည်အတွေးသို့ နုသည် ဆက်စပ်ဝင်ရောက်လာပြန်သည်။ </p>
	<p class="block_14">ယခုတရက်နှစ်ရက်တွင် နုသည် သူ့ကိုမကျေနပ်။ နုကိုယ်တိုင် နှုတ်ဖျားက မကျေနပ်စကား မဆိုပေမဲ့ နု မကျေနပ်သည်ကိုတော့ ဦးထွန်းတင် ရိပ်စားမိသည်။ အထူးသဖြင့် ကိုကိုထွန်း မကျန်းမမာ ဖြစ်ရသည်နှင့်စပ်လျဉ်း၍ နုစိတ်က မိမိအားသာ အပြစ်ပုံချလိုသည်ကိုလည်း ဦးထွန်းတင် သဘောပေါက်သည်။ ပြီး ရွှေတောင်ကြားတွင် ဆောက်နေသော တိုက်ကြီး မပြီးသေးသည့်အတွက် နု မကျေမနပ် ဖြစ်နေသည်ကိုလည်း ဦးထွန်းတင် ခန့်မှန်းနိုင်၏။ </p>
	<p class="block_14">သည်လို မမာမကျန်းဖြစ်ခိုက်မျိုးမှာ နု စိတ်လက်မအီမသာဖြစ်ရမည်ကို ဦးထွန်းတင်သည် မလိုလားပေ။ ထို့ကြောင့်လည်း နုကိုယ်တိုင် ဓာတ်ဆီဆိုင်တခု ရလိုသည် ဆိုစဉ်ကတည်းကပင် ဤကိစ္စကို သူ ဆောင်ရွက်ချင်သည်။ သို့ပေမဲ့ သူ့အနေနှင့် ဤကိစ္စကို ဝန်ကြီးအား ပြောရမည့် အတွက် သူ ဝန်လေးသည်။ </p>
	<p class="block_14">စင်စစ် ဦးထွန်းတင်၏ ဝန်ကြီးသည် ဓာတ်ဆီကိုယ်စားလှယ် ပေးရေးနှင့် စပ်လျဉ်း၍ တိုက်ရိုက်သက်ဆိုင်သည်ကား မဟုတ်ပေ။ သို့ပေမဲ့ ဝန်ကြီးတွင် သြဇာရှိ၏။ </p>
	<p class="block_14">သည်လိုဆိုလျှင် အနော်ရထာကိုးကွယ်သော ဘုရားအတွက် ဝန်ကြီးထံက ကျေးဇူးစကားထက် ဓာတ်ဆီကိုယ်စားလှယ် လုပ်ခွင့်ကိုသာ ဦးထွန်းတင် လိုချင်သည်။ သည်လိုရုပ်ပွားတော် တဆူအတွက် ဝန်ကြီးသည် မိမိအား လိုအပ်သလို ကူညီလိမ့်မည်။ ထိုအခါ ဇနီး နုသည်လည်း ကျေနပ်ဝမ်းမြောက်လာပေလိမ့်မည်၊ စသဖြင့် ဦးထွန်းတင် အတွေးချဲ့ရသည်။ </p>
	<p class="block_14">နု၏စိတ်ချမ်းသာမှုကိုတော့ သူ အတတ်နိုင်ဆုံး ဆောင်ရွက်သင့်သည်ဟု ယူဆသည်။ သို့မှလည်း သူနှင့်ပတ်သက်၍ နုသည် ယခုမဟုတ်စေကာမူ တဖြည်းဖြည်းနှင့် နားလည်လာ နိုင်လိမ့်မည်ဟု သူ၏အတွင်း၌ တိမ်မြုပ်နေသောစိတ်က ဆုံးဖြတ်သည်။ </p>
	<p class="block_14">ဒါတွေကို ကိုကိုထွန်း မသိ။ မည်သို့ဖြစ်စေ ကိုကိုထွန်းသည် ဤအိမ်ကြီး၌ ဘာတွေ ဖြစ်နေကြသည်၊ ဘာတွေဖြစ်လာကြဦးမည်ဆိုခြင်းကို သိလည်းမသိ၊ သိလည်း မသိချင်။ </p>
	<p class="block_14">သို့သော် ယခုရက်များတွင် ပေါက်စမ၏မျက်လုံးများက ပြောဆိုနေသည်ဟု ယူဆရသော စကားလုံးများ၏ အဓိပ္ပာယ်ကိုကား သူ နားလည်ချင်သည်။ ပြီး နွယ်သည် အသေအချာ မှာလိုက်သည် ဖြစ်ပါလျက် အဘယ့်ကြောင့် ရောက်မလာရသည်ကိုလည်း သူ သိချင်သည်။ </p>
	<p class="block_14">သို့ဖြင့် သင်္ကြန်ရက်များကို လွန်မြောက်ခဲ့သည်။ </p>
	<p class="block_14">နွေရာသီ နေ့လယ်ခင်းသည် ငြီးငွေ့ဖွယ်သောအသွင်ကို ဆောင်၏။ စောစောပိုင်းက ငယ်ငယ်သည် ကိုအောင်သူ၏ ဝတ္ထုဟောင်းတပုဒ်ကို ထပ်၍ ဖတ်ပြခဲ့သည်။ ထိုအခါ ကိုကိုထွန်းသည် ကိုအောင်သူ့ကို ပြန်လည် သတိရသည်။ ဖြူဖြူကိုလည်း သတိရသည်။ </p>
	<p class="block_14">ယခုအခါ၌ ကိုအောင်သူသည် ထောင်တွင်းမှနေ၍ ဖြူဖြူလက်ထပ်သော မင်္ဂလာသတင်းကို ကြားသိပြီး ဖြစ်ပေလိမ့်မည်။ ထိုအခါ ကိုအောင်သူသည် မည်သို့ ခံစားရချေမည်နည်း အတွေးရောက်ပြန်သည်။ </p>
	<p class="block_14">သည်အတွေးမှာပင် ကိုအေးလွင်သည် ရောထွေးပါလာပြန်၏။ ပြီး သန္တာနွယ်။</p>
	<p class="block_14">ကိုအေးလွင်သည် အမှတ်တခု၊ သန္တာနွယ်သည် အမှတ်တခု ဖြစ်အံ့။ ထိုအမှတ်နှစ်ခုကို ဆက်စပ်ခြင်းသည် မျဉ်းဖြောင့်တကြောင်းသာလျှင် ဖြစ်ဖွယ်ရှိလေသည်။ ယခုမူ ထိုမျဉ်းဖြောင့်သည် အဆုံးတိုင်သည် မရှိသေး။ အခြားသော အမှတ်တခုသို့ ဆက်ပြန်၏။ ထိုအမှတ်သည် မိမိ။ ထိုအခါ တြိဂံပုံသဏ္ဌာန်သာ ဖြစ်ကောင်းသည် မှန်ပါလျက် အတွေးသည် စက်ဝိုင်းနှယ်ပင် ချာချာလည် ရလေပြီ။ ထိုစက်ဝိုင်း၌ ယခုအခါ အစလည်း ရှာမရ။ အဆုံးလည်း ရှာမရ။ အတွေးစက်ဝန်းမျဉ်း၌ တယောက်သူသည် ရောက်လာပြန်၏။ ထိုလူသည် မှုန်ဝါးဝါးနိုင်၏။ </p>
	<p class="block_14">ထိုအခါ မိမိသည် သတ္တိနည်းသည်၊ သူရဲဘောကြောင်သည်ဟု တွေးပြန်သည်။ </p>
	<p class="block_14">“သစ္စာတရားဆိုတာ လူတန်းစားတခု၊ လူ့အသိုက်အဝန်းတခုထဲက ပိုင်ဆိုင်တာ မဟုတ်ဘူး။ ဆရာမဖြူဖြူလို မိန်းမတယောက်ဟာ သူ့အသိုက်အဝန်းကို သစ္စာစောင့်သိတယ်ဆိုရုံနဲ့ လူသားအားလုံးနဲ့ စပ်ဆိုင်တဲ့ အကျုံးဝင်တဲ့ သစ္စာတရားကို ဖောက်ဖျက်တယ် ဆိုတာဟာ မမှန်ကန်ဘူး။ ဒီနေရာမှာ သစ္စာတရားဆိုတာ လူသားအားလုံးနဲ့သာ စပ်ဆိုင်အကျုံးဝင်နေသင့်တယ်။ တကယ်တမ်းကျတော့ ပေါက်စမလို မိန်းကလေးတယောက်အဖို့ မေတ္တာတရားဆိုတာ ရှိသင့်တယ်။ ငါ ပေါက်စမနဲ့ ပတ်သက်ပြီးတော့ သတ္တိနည်းတာ၊ သူရဲဘောကြောင်တာဖြစ်မှာပဲ” စသည့် မီးခိုးမဆုံး မိုးမဆုံး အတွေးများသည် စက်ဝိုင်းပတ်လို ချာချာလည်ပြန်သည်။ </p>
	<p class="block_14">မည်သို့ဖြစ်စေ၊ နွယ့်ကို စွန့်ခွာမည်၊ ကိုအေးလွင်လို လူတယောက်၏ ချစ်ခြင်းမေတ္တာကို နွယ် ခံယူထိုက်သည်ဟုလည်း တွေးသည်။ </p>
	<p class="block_14">ဦးနှောက်မှာလည်း ရှုပ်ထွေးသည်။ ရင်ထဲမှာလည်း ပူလောင်သည်။ ဘာမျှလည်း မရေရာ။ </p>
	<p class="block_14">ကြည့်စမ်း။ အခန်းတံခါးဝမှာ ရပ်လာသူသည်ပင်လျှင် အမြင်အာရုံမှာ မှုန်ဝါးလှချေ၏။ အသိစိတ်သည် ရုတ်ခနဲ လွင့်စဉ်သွားဟန် ရှိလေသည်။ </p>
	<p class="block_14">မှုန်ဝါးသောရုပ်သွင်သည် တဖြည်းဖြည်း နီးကပ်လာသည်။ သန္တာနွယ်။ အတွေးစက်ဝိုင်းသည် ယခု ပြတ်လွင့်သွားပေပြီ။ ဗဟိုအမှတ်သာလျှင် ထင်းထင်းကျန်ခဲ့သည်။ </p>
	<p class="block_14">ကိုကိုထွန်းသည် အိပ်ရာမှထ၍ ထိုင်လိုက်သည်။ လည်ချောင်းဝမှ ယားကျိလာသည်ကြောင့် ချောင်းဟန့်သည်။ </p>
	<p class="block_14">သန္တာနွယ်သည် သူ့ရှေ့တွင် မတ်မတ်ရပ်နေဆဲဖြစ်သည်။ </p>
	<p class="block_14">“ထိုင်လေ” အသံသည် ဖျော့တော့လှ၏။ </p>
	<p class="block_14">သန္တာနွယ်သည် ကုလားထိုင်တွင် ဝင်၍ထိုင်သည်။ </p>
	<p class="block_14">ကိုကိုထွန်းသည် အိပ်ရာပေါ်မှ ထရန် လက်နှစ်ဖက်ကို ထောက်ပြီး အားယူသည်။ </p>
	<p class="block_14">သန္တာနွယ်သည် ကုလားထိုင်မှ ကပျာကယာထပြီး </p>
	<p class="block_14">“ဘယ်ကို သွားမလို့လဲ ကိုထွန်း” </p>
	<p class="block_14">ကိုကိုထွန်း၏ခန္ဓာကိုယ်ကို ဖေးကိုင်သည်။ ကိုကိုထွန်းကို စေ့စေ့စိုက်ကြည့်ရင်း နွယ် ဝမ်းနည်းလာသည်။ </p>
	<p class="block_14">ကိုကိုထွန်းသည် နွယ့်မျက်နှာကို မော့မကြည့်ဘဲ သူ၏ခန္ဓာကိုယ်ကို အားယူပြီး မတ်မတ်ရပ်သည်။ နွယ်သည် ကိုကိုထွန်း၏ ပခုံးနှစ်ဖက်ကို ဆုပ်ကိုင်ထားသည်။ ကိုကိုထွန်းသည် နွယ့်လက်နှစ်ဖက်က ရုန်းထွက်ဖို့ ကြိုးစားသည်။ မရပေ။ နွယ်သည် ကိုကိုထွန်းကို ပက်လက်ကုလားထိုင်ပေါ် အရောက်လိုက်ပို့သည်။ ကိုကိုထွန်းသည် နွယ့်ကုလားထိုင်နှင့် ဘေးတိုက်ကျသော ကုလားထိုင်မှာ ထိုင်ချလိုက်သည်။ ပြီး </p>
	<p class="block_14">“တံခါးကို ပိတ်ပေးပါလား နွယ်” </p>
	<p class="block_14">သည်စကားကြောင့် နွယ်သည် ခဏမျှ တွေသွား၏။ သို့သော် ကိုကိုထွန်းအလိုကို လိုက်ရန် သူ ဝန်မလေး။ </p>
	<p class="block_14">ကိုကိုထွန်းသည် ခြေထောက်ကို ခုတင်ပေါ်သို့ ဆန့်တန်းတင်လိုက်ပြီး နံရံကို စူးစိုက်ကြည့်ရင်း စဉ်းစားနေ၏။ </p>
	<p class="block_14">နွယ်သည် အခန်းတံခါးကို စေ့သည်။ </p>
	<p class="block_14">“ကန့်လန့်ချလိုက်ပါ နွယ်” </p>
	<p class="block_14">ဟူသော အမိန့်ကိုလည်း နာခံသည်။ ပြီးမှပင် ကုလားထိုင်ဆီသို့ ပြန်လာသည်။ ကိုကိုထွန်း၏ မျက်နှာကို ကြေကွဲဝမ်းနည်းခြင်းဖြင့် စူးစိုက်ကြည့်သည်။ </p>
	<p class="block_14">“နွယ် လာမှ လာပါ့မလားလို့” </p>
	<p class="block_14">“လာမှာပေါ့ ကိုထွန်းရယ်၊ နွယ်မလာတာက ကိုထွန်း စကားတွေ အများကြီး ပြောမှာစိုးလို့” </p>
	<p class="block_14">“ကိုယ် ဘာတွေပြောမယ်ဆိုတာ နွယ် သိပြီးပြီပေါ့၊ ဟုတ်လား နွယ်” </p>
	<p class="block_14">အသံအနိမ့်အမြင့်သည် မညီညာလှပေ။ သို့သော် သူသည် အသံ၏လှုပ်ရှားခြင်းကို အတတ်နိုင်ဆုံး မပေါ်လွင်အောင် ကြိုးစားပြီး ပြော၏။ </p>
	<p class="block_14">နွယ့်စိတ်သည် လှုပ်ခတ်လာ၏။ သူပြောလိုက်သောစကား မှားသွားသည်လားဟုလည်း စိုးရိမ်မိ၏။ ခုအချိန်မျိုးမှာတော့ နွယ်သည် စကားအမှားမပါအောင် အတတ်နိုင်ဆုံး ကြိုးစား ပြောမည်ဟုလည်း ဆုံးဖြတ်သည်။ </p>
	<p class="block_14">“မဟုတ်ပါဘူး ကိုထွန်း၊ နွယ် ဘာမှမသိပါဘူး၊ ဒါပေမဲ့ ကိုထွန်း ပြောစရာ ရှိတယ်ဆိုလို့ ကိုထွန်း စကားအများကြီး ပြောမှာလား စိုးရိမ်တယ်၊ ပြီးတော့လည်း နွယ် ကိုထွန်းနဲ့ နောက်ဆုံးတွေ့ပြီး နောက်တနေ့မှာ ဖေဖေခေါ်လို့ သံတွဲကို တခေါက်သွားဖြစ်သေးတယ်၊ ဒါကြောင့် နွယ် ကိုထွန်းဆီကို မရောက်တာပါကွယ်” </p>
	<p class="block_14">ကိုကိုထွန်းသည် ထိုစကားတို့၌ များစွာ စိတ်ဝင်စားခြင်း မရှိလှပေ။ </p>
	<p class="block_14">“စကားဆိုတာ နည်းနည်းပြောလို့ မရှင်းရင် အများကြီး ပြောရမှာပဲ နွယ်၊ ဒါပေမဲ့ ကိုယ့်စိတ်ထဲကတော့ ဒီစကားတွေဟာ တလုံးမှ မပြောဘဲနဲ့လည်း ရှင်းလင်းပြီး ဖြစ်လိမ့်မယ်လို့ ထင်တဲ့အတွက် ကိုယ်ဟာ ဘာမှမပြောဘဲ နေခဲ့တယ်။ ခုလည်း ဘာမှမပြောဘဲနဲ့ အဓိပ္ပာယ် ရှင်းနိုင်တယ်ဆိုရင် ကိုယ် ဘာဆို ဘာမှ မပြောချင်ဘူး” </p>
	<p class="block_14">နောက်ဆုံးစကားလုံးများသည် ပို၍အားနည်းလာ၏။ ကိုကိုထွန်းသည် ချောင်းကို တချက် ဟန့်ပြန်၏။</p>
	<p class="block_14">မျက်လုံးအာရုံကိုကား နံရံမှာ မှိုစွဲထားသည်။ </p>
	<p class="block_14">“ဘာပြောချင်လဲ ကိုထွန်း” </p>
	<p class="block_14">ကိုကိုထွန်းသည် ရုတ်တရက် စကားမပြန်သေးဘဲ တွေငေးနေပြန်၏။ အတန်ကြာမှပင် </p>
	<p class="block_14">“ကိုယ် ဘာမှမပြောခင် နွယ် ကိုယ့်ကို ကိုအေးလွင်နဲ့ပတ်သက်ပြီး တခုခုပြောပြစေ့ချင်တယ်” </p>
	<p class="block_14">သည်စကားကို ကြားရသောအခါ နွယ် တုန်လှုပ်သည်။ </p>
	<p class="block_14">ကိုကိုထွန်းကိုလည်း စေ့စေ့ကြည့်သည်။ တစောင်းကျသော သူ့ရုပ်သွင်သည် ပီသခြင်းမရှိ။ သို့အတွက် နွယ် စကားဆက်ဖို့ ခက်သည်။ </p>
	<p class="block_14">“နွယ့်ကို ပြောချင်တယ်ဆိုတာ ဒါလား ကိုထွန်း” </p>
	<p class="block_14">နွယ့်အသံသည် မဝံ့မရဲနိုင်လှ၏။ </p>
	<p class="block_14">“ဒါလားလို့ မေးတာ ဘယ်ဒင်းကို ဆိုချင်တာလဲ နွယ်” </p>
	<p class="block_14">မှန်၏။ နွယ်သည် မိမိကိုယ်တိုင် ရှင်းလင်းခြင်း မရှိသော စကားတခွန်းကို မှန်းဆ တွေးထင်မိလိုက်ခြင်းအတွက် မိမိဘာသာ ပို၍ရှုပ်ထွေးသွားရသည်။ ကိုယ့်မေးခွန်းသဘောကို ကိုယ်ကိုယ်တိုင် နားမလည်တော့။ </p>
	<p class="block_14">တခုတော့ နွယ် ပြောလိုက်ချင်၏။ သို့သော် ထိုစကားသည် နှုတ်မှာ အစရှာ၍မရ။ </p>
	<p class="block_14">“မဟုတ်ဘူးလေ၊ ကိုထွန်း သူ့အကြောင်းကိုမေးတာဟာ ဘာသဘောလဲ” </p>
	<p class="block_14">“သူ့အကြောင်း မဟုတ်ဘူးနွယ်၊ နွယ် သူ့အပေါ်မှာ ထားတဲ့သဘောထားကို မေးတာ </p>
	<p class="block_14">“ကိုထွန်း နွယ့်ကို အထင်လွဲနေတာပဲ မဟုတ်လားဟင်” </p>
	<p class="block_14">“အထင်လွဲတယ် မလွဲဘူး ကိုယ် ဘယ်လိုပြောနိုင်မှာလဲ နွယ်၊ အမှန်က ကိုယ် ဘာမှ မသိရသေးတာပဲ” </p>
	<p class="block_14">နွယ့်ရင်ထဲမှာ တလှပ်လှပ် တုန်ယင်သည်။ မည်သည့်သဘောမျိုးဖြင့် ထိုလူသည် ဤစကားမျိုး ပြောလိုက်ရသနည်းဟု နွယ်သည် သိနေပြီးဖြစ်ဟန် ရှိ၏။ သူ့မှာ ဝန်တိုစိတ် မပွင့်မလင်း ရှိသည်ဟု နွယ်သည် အကဲခတ်နေဆဲ ဖြစ်လေသည်။ ဟိုတုန်းက အခြေအနေမျိုးဆိုလျှင် နွယ်သည် ခပ်ငေါ့ငေါ့ ပြောလိုက်မိပေမည်ဟုလည်း ထင်သည်။ သို့သော် ခုလို မမာမကျန်း ဖြစ်နေသူတဦးကို နွယ်သည် အထေ့အငေါ့စကား မဆိုချင်။ </p>
	<p class="block_14">“ကိုထွန်း ဘာကိုသိချင်တာလဲ၊ နွယ်ဟာ ကိုအေးလွင်ကို ချစ်နေပြီလို့ ကိုထွန်း ထင်နေတာလား” </p>
	<p class="block_14">ကိုကိုထွန်းသည် ဘာမျှစကားပြန်မပေး။ နံရံကိုသာ စူးစိုက်ကြည့်နေ၏။ မောလည်း မောလှသည်။ </p>
	<p class="block_14">“အမှန်တော့ နွယ်ဟာ ကိုအေးလွင်နဲ့ပတ်သက်လို့ ခုအချိန်အထိ ရှင်းရှင်းနေပါတယ်။ နွယ် ပြောဖူးလှပါပြီ ကိုထွန်း၊ ကိုထွန်းကို နွယ်ဟာ မောင်ဖွားအရင်းအချာတယောက်လို အမှတ်ထားခဲ့တယ် ဆိုတာ၊ ဒီတော့ အခြေအနေတခုခုထူးရင် ကိုထွန်းကို နွယ် အရင်ဆုံး အသိပေးမှာပါ ကိုထွန်းရယ်” </p>
	<p class="block_14">ကိုကိုထွန်းသည် အတွေးပျံ့လွင့်နေဆဲဖြစ်သည်။ </p>
	<p class="block_14">နွယ့်စကားဆုံးသောအခါ ကိုကိုထွန်းသည် ခေါင်းကို မသိမသာ ခါယမ်းသည်။ </p>
	<p class="block_14">“ဒါပေမဲ့ လူတယောက်နဲ့ပတ်သက်ပြီး နွယ် ဒီလောက်အထိတော့ မညှဉ်းဆဲသင့်ဘူး”</p>
	<p class="block_14">နွယ့်စိတ်က ကျယ်လောင်သော မိုးကြိုးထစ်သံကို နွေခေါင်ခေါင်မှာ ကြားလိုက်ရသည်ဟု အထင်ရောက်မိသည်။ ခန္ဓာကိုယ်သည် ငြိမ့်ခနဲ တုန်လှုပ်သွားသည်။ နားအစုံသည် ပူလောင် စူးရှသွား၏။ သို့သော်လည်း နွယ်သည် စိတ်လှုပ်ရှားမှုကို ချက်ချင်း ထိန်းချုပ်သည်။ </p>
	<p class="block_14">“နွယ်ဟာ ဘယ်သူ့ကို ညှဉ်းဆဲနေလို့လဲ ကိုထွန်း” </p>
	<p class="block_14">“ဒါကို နွယ် အသိဆုံးပါ” </p>
	<p class="block_14">“ကိုထွန်း အခုလို ပြစ်တင်စွပ်စွဲတာ နွယ် ဝမ်းနည်းလို့ မဆုံးဘူး၊ တခုတော့ရှိတယ် ကိုထွန်း၊ လူတွေဟာ တခါတခါ ကိုယ်ကိုယ်တိုင်ကျူးလွန်နေတဲ့ အပြစ်တခုကို တဖက်လူအပေါ်မှာ လွှဲချတတ်တာဟာ မဆန်းလှဘူး” </p>
	<p class="block_14">ကိုကိုထွန်းသည် ထိုစကား၌ များစွာ စိတ်ဝင်စားချင်ဟန် မရှိလှပေ။ </p>
	<p class="block_14">“ကိုအေးလွင်ဟာ အပြစ်ကင်းစင်တဲ့ လူတယောက်ပါ နွယ်” </p>
	<p class="block_14">ကိုကိုထွန်း၏ အသံသည် ဖြည်းဆေး ငြိမ်ဆိတ်လှစွာ၏။ </p>
	<p class="block_14">နွယ်၏စိတ်အာရုံသည် ရုတ်တရက် မုန်တိုင်းကျလာသော ပင်လယ်ပြင်ကဲ့သို့ ပို၍ လှုပ်ခတ်လာရသည်။ မျှော်လင့်မထားသော စကားလုံးကြောင့် ကိုကိုထွန်းကို မယုံကြည်နိုင်သော အကြည့်ဖြင့် ကြည့်ရသည်။ </p>
	<p class="block_14">“အမှန်က ကိုယ်ဟာ ဒီကိစ္စမှာ ဘာမှဝင်ပြီး မစွက်ဖက်ဘူးလို့ ဆုံးဖြတ်ထားခဲ့ဖူးတယ်၊ ဒါပေမဲ့ ကိုအေးလွင်ရဲ့အခြေအနေကို အလုံးစုံသိလာရတော့ ဒီကိစ္စမှာ ကိုယ်ဟာ သီးခြားရပ်မနေသင့်ဘူးလို့ သဘောပေါက်လာတယ်။ ဒါပေမဲ့လည်း ဒီကိစ္စကို ကိုယ် ပါဝင်ပြောဆိုသင့် မပြောဆိုသင့်ဆိုတာ အကြာကြီး စဉ်းစားခဲ့ရတယ်” </p>
	<p class="block_14">“ဘာကိစ္စကိုလဲ” </p>
	<p class="block_14">တင်းမာပြတ်တောင်းသော သဘောရှိ၏။ စိတ်မည်မျှလှုပ်ရှားရသည်ကိုလည်း ထိုအသံက ဖော်ပြ၏။ </p>
	<p class="block_14">“အခုပြောနေတဲ့ ကိစ္စပေါ့” </p>
	<p class="block_14">ကိုကိုထွန်းသည် ယခုအချိန်ထိ နွယ့်ကို မကြည့်။ </p>
	<p class="block_14">“အခုပြောနေတာကို နွယ် ဘာမှမသိဘဲဥစ္စာ” </p>
	<p class="block_14">“ဒီလိုမရှောင်ချင်ပါနဲ့ နွယ်၊ ကဲ ကိုယ်တခု မေးမယ်၊ နွယ် ကိုအေးလွင်နဲ့ ပတ်သက်လို့ ဘာမှမစဉ်းစားဘူးလား” </p>
	<p class="block_14">“ဒါကို ဘာဖြစ်လို့ မေးနေတာလဲ ကိုထွန်း” </p>
	<p class="block_14">“ဒါဟာ အရေးကြီးဆုံးပဲ နွယ်၊ အဲဒါကို နွယ် ဖြေစမ်းပါ” </p>
	<p class="block_14">နွယ် မဖြေ။ </p>
	<p class="block_14">အိမ်တအိမ်လုံးသည် အတန်ကြာ တိတ်ဆိတ်နေ၏။ </p>
	<p class="block_14">“ဖြေလေ” </p>
	<p class="block_14">ကိုကိုထွန်းသည် နွယ့်ဘက်သို့ တချက်လှည့်ကြည့်သည်။ လျှပ်ပြက်သည်မျှသာ ကြာရှည်၏။ </p>
	<p class="block_14">“စဉ်းစားတယ်၊ ကိုအေးလွင်တင် မဟုတ်ဘူး၊ နွယ်နဲ့ပတ်သက်သမျှ အားလုံးကို စဉ်းစားတာပဲ” </p>
	<p class="block_14">နွယ့်စိတ်မှာ အမျက်ဝင်လေပြီ။ </p>
	<p class="block_14">“ကိုယ် တခြားကို မသိချင်ဘူး နွယ်၊ ကိုအေးလွင်နဲ့ ပတ်သက်တာကိုပဲ သိချင်တယ်၊ ကောင်းပြီ၊ နွယ် ကိုအေးလွင်ကို ချစ်နိုင်သလား၊ မချစ်နိုင်ဘူးလား” </p>
	<p class="block_14">နွယ်သည် မျက်နှာကို အခြားတဖက်သို့ လွှဲပစ်လိုက်သည်။ ရင်ထဲမှာ နာကျင်လာသည်။ </p>
	<p class="block_14">“မေးတာကို ဖြေစမ်းပါ နွယ်” </p>
	<p class="block_14">နွယ် မလှုပ်မချောက်။ </p>
	<p class="block_14">“လူတယောက်နဲ့ပတ်သက်ပြီး ဒီလောက် အချိန်ယူ စဉ်းစားခဲ့တာကိုတောင် အဆုံးအဖြတ် မပေးနိုင်သေးဘူးလား” </p>
	<p class="block_14">“တော်တော့ ကိုထွန်း၊ ကိုထွန်း နွယ့်ကို တမင်အစ်ထုတ်နေတာလားဟင်” </p>
	<p class="block_14">နွယ် စိတ်ဆိုးသည်။ ဝမ်းလည်း နည်းသည်။ နွယ့်စိတ်က ကိုထွန်း မယုံသင်္ကာစိတ်နှင့် မေးသည်ဟု ထင်သည်။ </p>
	<p class="block_14">“မတော်နိုင်သေးဘူး နွယ်၊ နွယ့်အနေနဲ့ မပြတ်သားသမျှ လူတယောက် စိတ်ဆင်းရဲ ပင်ပန်းနေရတာကို ကိုယ် မကြည့်ရက်လို့ ပြောတာပဲ” </p>
	<p class="block_14">နွယ်သည် ဘာမျှ နှုတ်တုံ့မပြန်။ </p>
	<p class="block_14">“ဒီတော့ နွယ် ကိုအေးလွင်ကို တိကျပြတ်သားတဲ့ အဖြေပေးသင့်နေပြီ” </p>
	<p class="block_14">ကိုကိုထွန်းသည် စကားကို ဆက်မည်ပြုပြီးမှ စကားစကို ဖြတ်လိုက်ပြန်သည်။ မောလည်း မောလာသည်။ နွယ့်ဘက်သို့လှည့်ပြီး မသိမသာ အကဲခတ်မိသေး၏။ ယခု နွယ်သည် သူ့တူရူသို့ မျက်နှာမမူပြီ။ နွယ့်မျက်နှာသည် အရှက်၊ အမျက်၊ အနာတို့ဖြင့် ရောထွေးနေဟန် ရှိ၏။ </p>
	<p class="block_14">“ကိုယ်ပြောနေတာကို ကြားရဲ့လား နွယ်၊ အခုဆိုရင် ကိုအေးလွင်ကတောင် ကိုယ့်ကို အထင်အမြင် လွဲမှားချင်တယ်” </p>
	<p class="block_14">“ဘာဆိုင်လို့တုံး” </p>
	<p class="block_14">“ဘာဆိုင်ရမှာလဲ နွယ်၊ ကိုယ်ဟာ နွယ်တို့နှစ်ယောက်ကြားမှာ လူကြမ်း ဖြစ်နေတာပေါ့” </p>
	<p class="block_14">“သူက အဲဒီလိုပြောသလား” </p>
	<p class="block_14">“အဲဒီလိုပြောတာတော့ မဟုတ်ဘူး၊ ဒါပေမဲ့ ကိုယ့်အခြေအနေက အဲဒီအတိုင်း ဖြစ်နေပြီ”</p>
	<p class="block_14">“ရှုပ်လိုက်တာ ကိုထွန်းရယ်၊ ကိုထွန်း စကားတွေကို နွယ်ဖြင့် ဘာမှနားမလည်ဘူး” </p>
	<p class="block_14">နွယ်သည် ခပ်ညည်းညည်း ပြော၏။ </p>
	<p class="block_14">“ဟုတ်တယ် နွယ်၊ ကိုယ် ပွင့်ပွင့်လင်းလင်းပြောရရင် နွယ့်ကို ကိုယ်က လွှမ်းထားတယ်လို့ သူ ထင်နေဟန် ရှိတယ်” </p>
	<p class="block_14">“သူထင်နေတယ်လို့ ဘယ်သူက ပြောတာလဲ" </p>
	<p class="block_14">“ကိုယ့်အတွေးသက်သက်ပါ နွယ်။ ဘာပဲဖြစ်ဖြစ် ကိုယ့်သဘောကတော့ နွယ့်စိတ်အာရုံမှာ ကိုယ် လွှမ်းမိုးနေချင်တာမျိုး မဖြစ်စေချင်ဘူး” </p>
	<p class="block_14">နွယ် မျက်နှာမထားတတ်တော့။ </p>
	<p class="block_14">နွယ်သည် ကုလားထိုင်မှ ဆတ်ခနဲထပြီး မတ်တတ်ရပ်သည်။ ခန္ဓာကိုယ်သည် တဆတ်ဆတ် တုန်ယင်နေဟန် ရှိ၏။ </p>
	<p class="block_14">မလုံမလဲသောစိတ်သည် ရိုက်ပုတ်ထိပါးခြင်း ခံရလေပြီ။ </p>
	<p class="block_14">“နေဦး နွယ်၊ ကိုယ် တခုပြောမယ်။ ဒါဟာ နွယ်ပြောသလို မောင်ဖွားအမှတ် ပြောတာပါ” </p>
	<p class="block_14">“နေဦး ကိုထွန်း” </p>
	<p class="block_14">ကိုကိုထွန်းစကားကို ဖြတ်ပြီး ပြောလိုက်သည်။ အသံက ကိုကိုထွန်းထက် ပို၍ မာကျောသည်။ မျက်လုံးအစုံသည် စူးရှတောက်လက်နေ၏။ </p>
	<p class="block_14">“ကိုထွန်း ဘာဆိုချင်တာလဲ၊ နွယ် ကိုအေးလွင်ကို ချစ်ပါတယ်လို့ ပြောစေချင်တာလား” </p>
	<p class="block_14">ကိုကိုထွန်း မဖြေ။ </p>
	<p class="block_14">“ပြောစမ်းပါ ကိုထွန်း၊ ဒီစကားဟာ နွယ်နဲ့ပတ်သက်ပြီး ကိုထွန်း သံသယမကင်းလို့ ပြောနေတာလား၊ ဒါမှမဟုတ် ဘာသဘောလဲ” </p>
	<p class="block_14">နွယ့်အသံသည် ဆိုးဆိုးဆတ်ဆတ် နိုင်လှ၏။ </p>
	<p class="block_14">“သံသယမကင်းစရာ ဘာအကြောင်းမှမရှိဘူး နွယ်၊ ကိုယ် စေတနာရိုးကို ပြောနေတာ” </p>
	<p class="block_14">“ဒါဖြင့် ကိုအေးလွင်ကို နွယ် ချစ်စေ့ချင်တယ်ပေါ့” </p>
	<p class="block_14">အသံ သိသိသာသာ တုန်ယင်နေ၏။ </p>
	<p class="block_14">ကိုကိုထွန်းသည် ခဏမျှ ငိုင်နေပြီးမှ </p>
	<p class="block_14">“ဟုတ်တယ် နွယ်” </p>
	<p class="block_14">နွယ်သည် ဘာစကားမျှ မပြော။ </p>
	<p class="block_14">အခန်းတွင်းမှ ခပ်သွက်သွက် ထွက်ပြေးသွားလေတော့သည်။ </p>
	<p class="block_14">ကိုကိုထွန်းသည် ကြောင်ငေးကျန်ရစ်၏။</p>
	<p class="block_14">နွယ်သည် တလမ်းလုံး ဘာကိုမျှ မမြင်တော့။ ရင်၌ ပူလောင်သည်။ ထိုအပူရှိန်၏ အခိုးအငွေ့သည် ခန္ဓာကိုယ်အနှံ့ ပျံ့လွင့်သည်။ အမြင်၊ အကြား၊ အသိ အာရုံကြောများကို ပိတ်ဆို့လိုက်ကြ၏။ </p>
	<p class="block_14">သူသည် မမျှော်လင့်ခြင်း၊ မယုံကြည်နိုင်ခြင်း၊ နားမလည်နိုင်ခြင်းတို့ကို ရုတ်တရက် ရင်ဆိုင်ရသည် ဖြစ်သောကြောင့် ထိတ်လန့်သည်၊ တုန်လှုပ်သည်၊ ဝမ်းနည်းသည်။ </p>
	<p class="block_14">အိပ်ရာပေါ်သို့ ရောက်သောအခါ ခန္ဓာကိုယ်ကို ပစ်လှဲပြီး အားရအောင် ငိုချလိုက်သည်။ အတွေးတွင် ဘာကိုမျှ မထားချင်။ </p>
	<p class="block_" id="calibre_link-111">◾</p>
</div>

<div class="calibre" id="calibre_link-33">
<h1 class="block_12" id="calibre_link-112">| ၂၉ |</h1>
	<p class="block_13">&nbsp;</p>
	<p class="block_14">နေ့ခင်းက ပူလောင်ခြင်း၊ အိုက်စပ်ခြင်းနှင့် ပျင်းရိငြီးငွေ့ဖွယ် ကောင်းခြင်းတို့သည် အင်အား လျော့နည်းသွားပေပြီ။ ယနေ့ညနေခင်းတွင် တောင်ဘက်မှ တိုက်ခတ်လာသော လေညင်းသည် မိုးသက်မိုးငွေ့ကို စတင်ဆောင်ယူလာခဲ့ဟန်ရှိ၏။ သစ်ပင်တို့သည် မိုးသက်မိုးငွေ့ကို စတင်တွေ့ထိ ခံစားကြမိသည်ဖြစ်ပေမည်။ ဖူးစ၊ ညွန့်စ ရွက်နုတို့သည် တဖျပ်ဖျပ်လှုပ်ခါလျက် မြူးထူးရွှင်ပျခြင်း အသွင်ကို ဆောင်ကြ၏။ </p>
	<p class="block_14">နေမင်းသည် အနောက်ဘက်တောအုပ်ကို ဖြတ်သန်း၍ နိမ့်ဆင်းသွားပြီဖြစ်သည်။ သို့သော် နေ၏အရောင်သည် တိမ်များကို ဖျန်းပက်ထားဆဲ ဖြစ်လေသည်။ အချို့သည် နီ၏။ ဝါဖျော့၏။ အချို့သည် ပန်းရောင်အသွင်ဆောင်၏။ အချို့သည် အပြာ၊ အညို ရောထွေးနေလေသည်။ နုလွင်သော အရောင်အဆင်းသည် တဖြည်းဖြည်း ရင့်ရော်လာ၏။ ရင့်ရော်သောအရောင်များသည် တဖြည်းဖြည်း ပြာမှိုင်းလာ၏။ </p>
	<p class="block_14">ယခုလိုအချိန်မျိုး၌ ဦးထွန်းတင်သည် ကန်တော်ကြီးရေပြင်ကို မိုးလျက်တည်သော ပြည်ထောင်စုကလပ် အပြင်ဆောင်ထက်၌ ဗျစ်ရည်ကိုသောက်သုံးရင်း သူ၏ နွမ်းနယ်သောစိတ်ကို အပန်းဖြေနေပေလိမ့်မည်။ </p>
	<p class="block_14">ကန်တော်ကြီး ရေပြင်သည် တိမ်တို့၌ဖြစ်သော အရောင်အဆင်း၊ တိမ်တို့၏အသွင် စသည်တို့ကိုယူကာ မိမိကိုယ်ကို တန်ဆာဆင်လျက် ရှိတတ်၏။ ရေပြင်ပေါ်သို့ ဖြတ်သန်း တိုက်ခတ်သွားသော လေညင်းသည် လှပချောမွေ့သော သူငယ်မပျို၏ ပါးပြင်မို့မို့ကို အတင့်ရဲစွာ မွှေးသွားသည့်ဟန်မျိုးကို ဆောင်၏။ ထိုအခါ ရေပြင်သည် ရှက်စနိုးဖြင့် ရင်ဖိုတတ်မြဲတည်း။ </p>
	<p class="block_14">ယခုအခါ၌ ဦးထွန်းတင်သည် ကြိမ်ဖန်များစွာပင် အိမ်ကို ငြီးငွေ့လာတတ်သည်။ မမာမကျန်းသောအသွင်ဖြင့် အစဉ်လျှင် မျက်နှာညှိုးနွမ်းတတ်သော မယားဖြစ်သူ၏အပါး၌ မယားဖြစ်သူ၏စိတ်တွင် စွဲကပ်သော ဝေဒနာကို မျှယူရခြင်းအတွက် စိတ်ညစ်ညူးသည်။ ယခုရက်များတွင် ဤအင်းလျားလမ်းအိမ်ကြီးသည် တစတစဖြင့် ပိုမို ခြောက်သွေ့လာသည် ဟုလည်း သူ ယူဆတတ်သည်။ ဤအိမ်ကြီးသည် ဘယ်အခါကာလက အစပြု၍ ဤသို့လျှင် ခြောက်ကပ်ငြီးငွေ့ဖွယ်သောအသွင်ကို ဆောင်ခဲ့လေသနည်း၊ အဘယ်ကာလသို့တိုင်အောင် ဤသို့သော အသွင်လက္ခဏာကို ဆောင်ယူနေမည်နည်း စသည်ဖြင့်လည်း ပြဿနာတွေသည် ခေါင်းသို့ ရောက်လာတတ်သည်ရှိ၏။ ပြီး ပေါက်စမသည် ထိုအတွေးများကို ဖြတ်သန်း၍ ရောက်လာတတ်သည်များလည်း ရှိသေးသည်။ </p>
	<p class="block_14">ဦးထွန်းတင်သည် ပေါက်စမနှင့် ပတ်သက်၍ ကာလကြာမြင့်စွာကပင် စိတ်လှုပ်ရှားခဲ့ရသည် ဖြစ်၏။ ပေါက်စမ၏အလှအပသည်လည်းကောင်း၊ ပေါက်စမ၏ဟန်ပန်သဏ္ဌာန်သည် လည်းကောင်း၊ ပေါက်စမ၏ ဖွံ့ထွားခြင်းသည်လည်းကောင်း ထိုအလုံးစုံသော ပေါက်စမ၌ ပိုင်ဆိုင်သမျှသည် တပ်မက်ဖွယ်ချည်းသာ ဖြစ်သည်ဟူ၍ ဦးထွန်းတင်သည် စိတ်အာရုံမှ ခံစားတွေ့ထိခြင်း မရှိမီကပင် ဦးထွန်းတင်၏ သွေးကြောများသည် ကြိုတင်သိရှိခဲ့သည်ဟု ဆိုရချေမည်။ </p>
	<p class="block_14">ထို့ကြောင့် ဦးထွန်းတင်သည် လူ၌ဖွဲ့စည်းအပ်သော ခန္ဓာကိုယ် အချက်အချာပိုင်းနှင့် ပတ်သက်၍ အတန်အသင့် စဉ်းစားတွေးတော အံ့သြခြင်းများကိုလည်း ဖြစ်ခဲ့ရဖူး၏။ စင်စစ် သူသည် အတွေးအခေါ်အရာ၌လည်းကောင်း၊ စဉ်းစားဆင်ခြင်ခြင်းအရာ၌လည်းကောင်း ကျယ်ပြန့် ရင့်ကျက်ခြင်း မရှိသည်ကို သူကိုယ်တိုင် နားလည်ထား၏။ သို့သော်လည်း ပေါက်စမနှင့် ပတ်သက်လာသောအခါ သူသည် အပြန်ပြန် အလှန်လှန် စဉ်းစားခဲ့၏။ </p>
	<p class="block_14">စိတ်သည် အစွမ်းထက်လှစွာ၏ ဟူသောစကားကို သူ ကြားဖူး၊ သိဖူးပါ၏။ သို့ပါလျက် တခါတရံ စိတ်အသိထက်ပင် အခြားသော ခန္ဓာကိုယ်မှ အသိတို့သည် မြန်ဆန်ထက်သန်လှသည် ဖြစ်မည်ဟုလည်း သူ တွေး၏။ </p>
	<p class="block_14">စင်စစ် ၅ဝ ချဉ်းခဲ့ပြီဖြစ်သော သူ၏အသက်အရွယ်ကို သူသည် ဘယ်အခါကမျှ ပြန်လှန် စဉ်းစားခြင်း၊ သတိရခြင်း မပြုခဲ့ပေ။ စိတ်လှုပ်ရှားမှု၊ သွေးကြော၊ အာရုံကြောများ၏ လှုပ်ရှားမှုသည် အသက်အရွယ် ကြီးရင့်ခြင်းနှင့် မစပ်ဆိုင်ဟူ၍ပင် သူ တွေးတောခဲ့သည်။ </p>
	<p class="block_14">ထိုအခါ ပေါက်စမဆိုသည်မှာ ဤအိမ်ကြီး၌ သူ၏ ငြီးငွေ့ခြင်း၊ ခြောက်သွေ့ခြင်း၊ ပင်ပန်းခြင်းတို့ကို ဖြေဖျောက်နိုင်စွမ်းသော၊ တခုတည်းသော အဆင်တန်ဆာ ဖြစ်သည်ဟု သူ ထင်မြင်သည်။ </p>
	<p class="block_14">ဤအပြုအမူ၊ ဤအတွေး အကြံအစည်၊ ဤစိတ်ကူးများသည် မိုက်မဲသည်၊ ရိုင်းပျသည်၊ ယုတ်ညံ့သည်ဟူ၍ကား ဦးထွန်းတင်သည် တစိုးတစိကလေးမျှ မတွေး၊ မဆင်ခြင်။ ပေါက်စမကို တွေ့ရလျှင် သူ့စိတ်သည် နုပျိုလတ်ဆတ်မြဲသာတည်း။ </p>
	<p class="block_14">သို့သော် ပေါက်စမသည် သူနှင့်ပတ်သက်လျှင် ယုန်သူငယ်ကဲ့သို့ပင် ကြောက်လန့်နေခြင်း ကိုကား သူ မကျေနပ်။ </p>
	<p class="block_14">သူသည် ပေါက်စမကို တကြိမ်သောအခါက သူ၏ရင်ခွင်တွင်းသို့ သွတ်သွင်းခဲ့ဖူးသည်ဖြစ်၏။ ထိုအခါမှစ၍ ပေါက်စမသည့် သူ့ရှေ့တွင် မျက်လွှာကို ချသည်။ သူခေါ်လျှင် ရှောင်ချင်သည်။ သူဖက်လျှင် ရုန်းသည်။ သူနမ်းလျှင် သူ့ကို တွန်းသည်။ သင်း သည်ထက် ပို၍ စွမ်းဆောင်နိုင်မည် မဟုတ်ဟူ၍ကား သူ သိသည်။ </p>
	<p class="block_14">အိမ်ကို သတိရသည် ဆိုခြင်းတွင်သာ ပေါက်စမသည် ရောက်လာတတ်၏။ စင်စစ် သူ့စိတ်သည် အိမ်မှာ အမြဲမရှိ။ နုဆိုသည်ကား သူနှင့်ဝေးလျှင် သူ့ထံသို့ ဘယ်အခါမျှ ရောက်လာခွင့် မရှိနိုင်တော့ပြီဟု သူ အမှတ်မထားစေကာမူ အမှန်ပင် သူသည် ဒေါ်နုနုခင်နှင့်ပတ်သက်၍ မည်သည်ကိုမျှ ပင်ပင်ပန်းပန်း မတွေးချင်တော့ပေ။ </p>
	<p class="block_14">ထိုမိန်းမသည် ငွေကြေး၌သာ စိတ်အစွဲအလမ်း ရှိသည်။ သားသမီးတွေမှာသာ စိတ် အစွဲအလမ်း ရှိသည်။ သို့သော် ထိုခမျာမှာ လင်သားကိုလည်း မေ့လျော့တတ်သည်ကား မဟုတ်ပေ။ ဤသည်ပင်လျှင် ဒေါ်နုနုခင်က မိမိကို နှောင်ဖွဲ့ထားနိုင်ရန် ကြိုးစားချက်တရပ်ဟူ၍ ဦးထွန်းတင်သည် တွေးထင်လာတတ်၏။ </p>
	<p class="block_14">သည်နေရာမှာတော့ ဦးထွန်းတင်သည် သခင်ဖေသိန်းလောက် ပြတ်သားခြင်း မရှိဟု ဆိုနိုင်၏။ သခင်ဖေသိန်းလောက် မပြတ်သားသည်သာ ရှိမည်။ သခင်ဖေသိန်း၏ ဘဝကိုတော့ ဦးထွန်းတင် အားကျသည်။ </p>
	<p class="block_14">သခင်ဖေသိန်းသည် ယခုအခါတွင် လူသိရှင်ကြား မယားနှစ်ယောက် ရယူခဲ့ပြီးသူဖြစ်၏။ သူ၏ ပထမမယားမှာ ကျေးလက်တောရွာသူတယောက် ဖြစ်သည်။ ထိုမယားသည် သခင်ဖေသိန်း၏ ငယ်ပေါင်းဖြစ်သည်။ သို့သော်လည်း စစ်ပြီးသည့်နောက်ပိုင်းတွင် သခင်ဖေသိန်းသည် သူ၏မယားကို အပြီးအပြတ် ကွာရှင်းခဲ့သည်။ မယားဖြစ်သူသည် သားတယောက်နှင့် သမီးနှစ်ယောက်ကို ခေါ်၍ မြစ်အနောက်ဘက်မှ ရွာသိမ်ကလေးသို့ ပြန်သွားခဲ့သည်။ လွန်ခဲ့သောငါးနှစ်ကမူ သခင်ဖေသိန်းသည် နောက်ထပ်မိန်းမတယောက်ကို လူသိရှင်ကြား လက်ထပ်ယူခဲ့လေသည်။ ယခုအခါတွင် ထိုမယားက သမီးနှစ်ယောက်ပင်လျှင် ဖွားမြင်ခဲ့ပြီဖြစ်သည်။ သို့သော် သခင်ဖေသိန်းသည် မြိုင်သာယာမြို့နယ်၏ အမတ်ဖြစ်လာသည့်အချိန်မှစ၍ မြိုင်သာယာတွင် အနေအထိုင် နည်းလာ၏။ တနှစ်လျှင် သုံးလေးခေါက်လောက်သာ မြိုင်သာယာသို့ ပြန်သည်။ တကြိမ်လျှင် အလွန်ဆုံး ရက်သတ္တ တပတ်ထက် ပို၍မနေ။ ထိုအခါ သခင်ဖေသိန်းသည် ရန်ကုန်နေ လူတယောက်ဖြစ်လာ၏။ </p>
	<p class="block_14">ရန်ကုန်မှာ အနေမြဲပြီ ဆိုသောအခါ သခင်ဖေသိန်းအဖို့ အိုးအိမ်အတည်တကျ နေနိုင်ရန် ဖန်တီးလာရ၏။ လွန်ခဲ့သောအချိန်များကမူ သူသည် စပတ်လမ်းတွင် တိုက်ခန်းတခု ငှားရမ်းပြီး နေထိုင်ခဲ့လေသည်။ မကြာခင်ကမူ ထိုပါလီမန်အတွင်းဝန်သည် ကမ္ဘာအေးဘုရားဘက်သို့သွားသော လမ်းဘေးတနေရာ၌ တိုက်ငယ်တလုံးကို ဆောက်လုပ်နိုင်ခဲ့ပြီးဖြစ်၏။ </p>
	<p class="block_14">သခင်ဖေသိန်းသည် ရန်ကုန်မှာ အနေမကြာသော်လည်း ရန်ကုန်လောက၌ ကျွမ်းကျင် နှံ့စပ်သည် ဆိုခြင်းကိုကား ဦးထွန်းတင် နားလည်ပြီး ဖြစ်လေသည်။ တခါတရံ သခင်ဖေသိန်းသည် ယောက်ျားတွေအချင်းချင်းသာ ပြောဆိုသော စကားဝိုင်း၌ လှပခြင်း၊ ထင်ရှားခြင်းဖြင့် ငွေကြေး မြောက်မြားစွာပေး၍ ဆက်ဆံရသော မိန်းမများအကြောင်းများကို ပြောပြတတ်၏။ ငွေကြေး ကုန်ကျရန် မလိုအပ်ဘဲနှင့် ဆက်ဆံနိုင်သော၊ သို့သော် စိန်ပွင့်တောက်သောအလွှာ၌ အမည်ကို ဖော်ပြရုံဖြင့် လူအများ သိကျွမ်းပြီး ဖြစ်တတ်သော အမျိုးသမီးကြီးအချို့၏ အမည်ကိုလည်း သူသည် အလွတ်ရထား၏။ ထိုစဉ်ကတည်းကပင် ဦးထွန်းတင်သည် သခင်ဖေသိန်းနှင့် ပတ်သက်၍ ထူးထူးခြားခြား ပိုမိုစိတ်ဝင်စားခြင်း ဖြစ်ခဲ့ရသည်။ သို့သော် ဦးထွန်းတင်သည် သခင်ဖေသိန်း၏ စကား၌ ဝင်ရောက်ရောစွက်ရမည်အတွက် လိပ်ပြာမသန့်အောင် ရှိခဲ့ဖူး၏။ </p>
	<p class="block_14">သခင်ဖေသိန်း၏ အိမ်သို့ ပထမဆုံးအကြိမ် ရောက်ရသောနေ့ကမူ ဦးထွန်းတင်သည် အံ့ဩလောက်ဖွယ်သော အဖြစ်အပျက်တရပ်ကို ကြုံတွေ့ခဲ့ရသည်ဟု စိတ်၌ စွဲမြဲ၏။ </p>
	<p class="block_14">သခင်ဖေသိန်း၏အိမ်သည် ကြီးကျယ်ခြင်း မရှိသော်လည်း လှပဆန်းပြားခြင်း ရှိသည်ဟု ဆိုနိုင်၏။ ပထမတွင်မူ ဦးထွန်းတင်သည် ဤသို့ အိုးအိမ်အတည်တကျ နေထိုင်လာသော သခင်ဖေသိန်းကို ရုတ်တရက် နားမလည်။ သို့သော် ထိုအကြောင်းကို စဉ်းစားမိခြင်းလည်း မရှိ။ သခင်ဖေသိန်းအိမ်သို့ ရောက်၍ ချောမြေ့ လှပ၊ တပ်မက်ဖွယ်သော အသက် ၂ဝ ကျော်အရွယ် ကလေးမကို တွေ့ရသောအခါမှစ၍ ဦးထွန်းတင်သည် သခင်ဖေသိန်းအကြောင်းကို စဉ်းစားစရာ အဖြစ် မှတ်ယူလာခဲ့၏။ တကြိမ်တွင်မူ နှုတ်မှထုတ်ဟ၍ပင်လျှင် မေးမြန်းမိသည်။ </p>
	<p class="block_14">ထိုအခါ သခင်ဖေသိန်းက ရယ်သည်။ </p>
	<p class="block_14">“ခင်ဗျားက ဘယ်သူထင်လို့လဲ ဝန်မင်းရဲ့” </p>
	<p class="block_14">ယခုအခါ သခင်ဖေသိန်း သုံးနှုန်းသော ဝန်မင်း အသုံးအနှုန်းသည် ဟိုစဉ်ကလို ထေ့ငေါ့ခြင်းမျိုး မရှိတော့သည်ကို ဦးထွန်းတင်သည် မကြာခင်ကပင် နားလည်ထားပြီဖြစ်၏။ ပြီး ယခုအခါ၌ နှစ်ဦးစလုံးပင် ဝန်မင်းဖြစ်လာကြပြီဟု နှစ်ဦးစလုံး လက်ခံထားသည်။ သို့ဖြင့် ဝန်မင်းဟူသော အသုံးအနှုန်းသည် နှစ်ဦးစလုံးအတွက် ဖြစ်လာ၏။ နှစ်ဦးစလုံးကပင် ထိုအသုံးအနှုန်းကို လိုလားသည်။ သုံးနှုန်းသည်။ </p>
	<p class="block_14">“ကျုပ် မထင်တတ်လို့ မေးတာပေါ့ ဝန်မင်းရဲ့” </p>
	<p class="block_14">“ဝန်မင်းဟာလေ ပါးပုံပါးလက်နဲ့ တယ်ထူသေးတာပဲ၊ ကျုပ်အိမ်ထဲမှာ တွေ့ရင် ကျုပ် အိမ်ရှင်မပေါ့ဗျ” </p>
	<p class="block_14">“ဗျာ” </p>
	<p class="block_14">ဦးထွန်းတင် အမှန်အံ့ဩသည်။ </p>
	<p class="block_14">သခင်ဖေသိန်းက ဘီယာခွက်ကို တငုံ စုပ်ယူသောက်သုံးလိုက်သည်။ သူ့မျက်နှာပြင်မှာ ဝင့်ကြွားခြင်းအသွင်ကို ဆောင်ထား၏။ </p>
	<p class="block_14">“ဝန်မင်းက အထူးအဆန်းလုပ်ပြီး အံ့သြနေတယ်ထင်တယ်” </p>
	<p class="block_14">“မဟုတ်ပါဘူးဗျာ၊ ခင်ဗျား မြိုင်သာယာက ဥစ္စာတော့ကော” </p>
	<p class="block_14">“တော်စမ်းပါဗျာ၊ ဝန်မင်းကလည်း သိရက်သားနဲ့ ဥစ္စာ” </p>
	<p class="block_14">“ဘာကို သိတာလဲ” </p>
	<p class="block_14">“ကဲ ဒါဖြင့် ကျုပ်မေးမယ်၊ ခင်ဗျားကော အခု အိမ်ကဟာကြီးနဲ့” </p>
	<p class="block_14">သခင်ဖေသိန်းသည် စကားကို ရုတ်တရက်မဆက်သေးဘဲ အရှိန်သတ်ပြီးမှ </p>
	<p class="block_14">“အေးလေ၊ ခင်ဗျားအဖို့ကတော့ ဝန်ကတော်ရဲ့အလိမ္မာ၊ အပြုအစုတွေနဲ့ ကျေနပ်ချင် ကျေနပ်နေမှာပါ” </p>
	<p class="block_14">“ဒီလိုတော့လည်း မဟုတ်သေးဘူးဗျ၊ ကျုပ်တို့ယောက်ျားချင်းမို့သာ ပြောရတာကို၊ အေးဗျာ၊ အရွယ်တွေကလည်း အရင်လိုမဟုတ်တော့ ဟိုတုန်းကလို မဟုတ်တာဘဲ ထင်ပါရဲ့ဗျာ” </p>
	<p class="block_14">“ဟော လုပ်ပြီ၊ ခင်ဗျားဟာလေ၊ စကားတခွန်းပြောရင် ပြတ်ပြတ်သားသားကို မပြောရဲဘူး၊ ဒီမှာ ဝန်မင်း၊ ရှင်းရှင်းပြောလိုက်စမ်းပါ၊ အသက်ကြီးလာလေလေ၊ အနုအချွဲ၊ အပျော့အပျောင်း ကလေးတွေကို သဘောကျလေလေလို့” </p>
	<p class="block_14">“ဟဲ ဟဲ” </p>
	<p class="block_14">ဦးထွန်းတင်ဆီမှ ထိုအသံသာလျှင် ထွက်ပေါ်သည်။ </p>
	<p class="block_14">“တခြားမကြည့်ပါနဲ့၊ ခင်ဗျား ကျုပ်ကိုသာ ပြောနေတာ၊ ခင်ဗျားကိုယ်တိုင် ဟိုကောင်မကလေးနဲ့ကျတော့” </p>
	<p class="block_14">ဦးထွန်းတင်သည် နှုတ်ခမ်းတွင်တေ့ထားပြီး ဘီယာခွက်ကို ဆတ်ခနဲ ခွာလိုက်သည်။ မျက်လုံးသည် ပို၍ပြူးကျယ်လာသည်။ </p>
	<p class="block_14">“ဗျာ၊ ဗျာ၊ ဘယ်ကောင်မလေးတုံးဗျ” </p>
	<p class="block_14">“ဟော ခင်ဗျား မသိချင်ယောင်ဆောင်ပြီ၊ ဘာလဲ ခင်ဗျား စတင်နို ကောင်မလေးဟာလေ၊ ဘယ်သူတဲ့” </p>
	<p class="block_14">“သီသီမြိုင်ဆိုတဲ့ ကောင်မကလေး ပြောတာလား” </p>
	<p class="block_14">“အောင်မယ် ခုမှ သီသီမြိုင်မနေပါနဲ့၊ ခင်ဗျားခေါ်တော့ မြိုင်၊ မြိုင်နဲ့ တမြိုင်တည်း မြိုင်နေတဲ့ဥစ္စာ” </p>
	<p class="block_14">“ဟာ အဲဒါတော့ မလုပ်ပါနဲ့ဗျာ၊ ကောင်မကလေးက ဘယ် ကျုပ်လိုအဘိုးကြီးကို ကြိုက်ပါ့မတုံး၊ အင်း မဟုတ်သေးပါဘူးလေ” </p>
	<p class="block_14">“ဟော ဟော ပြောရင်းဆိုရင်း ခင်ဗျား မလုံမလဲ ဖြစ်လာနေပြီ” </p>
	<p class="block_14">“ဟာဗျာ၊ ဒီကလေးမလေးကတော့ တခြားပါဗျာ” </p>
	<p class="block_14">“တခြားတာ မတခြားတာတော့ ကျုပ် မသိဘူးလေ၊ ဒါပေမဲ့ ကောင်မကလေးက အန်ကယ် အန်ကယ်ဆိုပြီး အနားကပ်လာရင်တော့ ခင်ဗျား သဘောကျတာပဲ မဟုတ်လား”</p>
	<p class="block_14">“ဟဲ ဟဲ”</p>
	<p class="block_14">ဦးထွန်းတင်သည် ဒုတိယအကြိမ် ဟဲလိုက်ပြီး ဘီယာကို တငုံသောက်ပြန်၏။</p>
	<p class="block_14">သခင်ဖေသိန်းသည် ဦးထွန်းတင်ကို စိုက်ကြည့်နေလေသည်။ </p>
	<p class="block_14">ဦးထွန်းတင်သည် သီသီမြိုင်ကို အတွေးသို့ ခေါ်ယူကြည့်ပြန်သည်။ သီသီမြိုင်သည် အသက် ၂၀ သာသာ အရွယ်ဖြစ်သည်။ လွန်ခဲ့သော နှစ်နှစ်ကမှ ဦးထွန်းတင်၏ရုံးခန်းသို့ ရောက်လာသော လက်ရေးတို၊ လက်နှိပ်စက် စာရေးမကလေးဖြစ်၏။ သွက်လက်သည်။ ချက်ချာသည်။ ထို့သော် ထိုအမျိုးသမီးငယ်သည် ပြောပလောက်အောင် ထူးကဲလှပသော အမျိုးသမီးကား မဟုတ်ပေ။ ရုပ်သွင်မှာ ကုလားဆင်ဖြစ်သည်။ ထို့ကြောင့် နှာတံပေါ်သည်။ မျက်လုံး ကောင်းသည်။ </p>
	<p class="block_14">သီသီမြိုင်နှင့်ပတ်သက်၍ ဦးထွန်းတင်သည် မည်သို့မျှ စိတ်လှုပ်ရှားခြင်းမျိုး မဖြစ်ခဲ့ဘူးဟု မှတ်ယူနိုင်စရာရှိ၏။ အကြောင်းကား သူသည် သီသီမြိုင်၏အကြောင်းကို များစွာတွေးတောမိခြင်း မရှိခဲ့သောကြောင့်တည်း။ </p>
	<p class="block_14">သို့သော် ယခု သခင်ဖေသိန်း ပြောလာသောအခါ သီသီမြိုင်ကို မြင်ယောင်လာသည်။ စိတ်ထဲကလည်း ကြည်နူးမိသလိုပင်။ </p>
	<p class="block_14">“ဒီမှာ ဝန်မင်းရဲ့၊ အဲဒီအရွယ်ကလေးတွေကမှ အနု၊ အချွဲ အခရာ၊ အတာ တတ်တာဗျ၊ အဘွားကြီးတွေကျတော့ ယောဂီတဘက်ဆင်ပေးပြီး သာသနာ့ရိပ်သာ ပို့ပေးထားဖို့ပဲကောင်းတယ်” </p>
	<p class="block_14">ထိုစကားကို ဦးထွန်းတင် သဘောကျသည်။ </p>
	<p class="block_14">ထိုနေ့က သခင်ဖေသိန်းသည် ဦးထွန်းတင် သဘောကျဖွယ်သော စကားအများကို ပြောခဲ့သည် ဖြစ်၏။ သခင်ဖေသိန်းဘဝကိုလည်း သူ အားကျခဲ့မိသည်။ ပြီး အလားတူ အဖြစ်မျိုးကလေးတွေကိုလည်း သူ ကြားလှ၊ သိလှဖူးပြီဖြစ်သည်။ </p>
	<p class="block_14">သည်တော့ တခါတခါ သည်အိမ်ကြီးက ရုန်းထွက်နေလိုက်ဖို့ပင် စိတ်ကူးပေါက်မိသည်။ </p>
	<p class="block_14">သခင်ဖေသိန်း ပြောလိုက်ခါမှ သီသီမြိုင်၏ အန်ကယ်သံကလည်း ပိုပြီး သာယာလာသည်ဟု ထင်သည်။ သီသီမြိုင် အနားရောက်လာလျှင်လည်း စိတ်က မြူးရွှင်သည်။ </p>
	<p class="block_14">ထို့ကြောင့် သည်လိုညနေမျိုးတွင် ဦးထွန်းတင်သည် ပြည်ထောင်စုကလပ်တွင် တယောက်ထီးတည်း ဖြစ်နေသေးလျှင် သူ့အတွေးဆီသို့ ပေါက်စမ သို့မဟုတ် သီသီမြိုင်ကို ခေါ်ယူထားပေလိမ့်မည်။ </p>
	<p class="block_14">သူသည် ယခုအထိ အိမ်သို့ ပြန်မလာသေးပေ။ </p>
	<p class="block_14">ဒေါ်ကေသီသည် ဧည့်ခံပွဲများနှင့် အလုပ်ထွေပြားတတ်သော အမျိုးသမီးကြီး ဖြစ်သည်။ ယနေ့ဆိုလျှင် ဧည့်ခံပွဲနှစ်ခုသည် တိုက်ဆိုင်နေ၏။ တခုမှာ သံအမတ်ကတော်တဦး ကြီးမှူး ကျင်းပသော အနောက်တိုင်း ဆင်ယဉ်ထုံးဖွဲ့မှု ဖက်ရှင်ပြပွဲနှင့် ညစာစားပွဲဖြစ်သည်။ နောက်တခုကား တပည့်တယောက်၏ မွေးနေ့ပွဲ ဖြစ်သည်။ မွေးနေ့ပွဲ၌ကား သူ အချိန်ပြည့် တက်နိုင်မည် မဟုတ်သည်ကို စောစောကပင် အကြောင်းကြားထားပြီး ဖြစ်သည်။ သို့သော် ထိုမွေးနေ့ပွဲမှာ နုငယ်ငယ်နှင့်လည်း ပတ်သက်နေသည်ဖြစ်ရာ နုငယ်ငယ်ကို ခေါ်သွားပြီး မွေးနေ့ပွဲသို့ ထားခဲ့မည်။ သူလည်း ခဏတဖြုတ်နေပြီး သံအမတ်ကတော်၏ ဖက်ရှင်သို့ သွားမည်ဟု ဆုံးဖြတ်ထား၏။ ထို့ကြောင့် ငယ်ငယ်နှင့် ဒေါ်ကေသီသည် ခပ်စောစောကပင် အိမ်မှ ထွက်ခွာသွားကြပြီဖြစ်၏။ </p>
	<p class="block_14">ညီညီခင်သည်မူ နေ့လယ်ကတည်းက သူ၏မိတ်ဆွေများနှင့် ထွက်သွားပြီးဖြစ်၏။</p>
	<p class="block_14">ဒေါ်နုနုခင်သည် နေစောင်းလျှင် အိမ်ရှေ့ဝရန်တာသို့ထွက်၍ ပုတီးစိပ် ထိုင်နေတတ်မြဲဖြစ်၏။ ဤသို့ဖြင့် သူသည် လင်ကိုလည်းကောင်း၊ သားသမီးတို့ကိုလည်းကောင်း စောင့်မျှော်တတ်လေသည်။ </p>
	<p class="block_14">ကိုကိုထွန်းသည် ယခုအခါတွင် ခြံတွင်း၌ လမ်းလျှောက်နိုင်လောက်အောင် အခြေအနေ သင့်တင့်လာခဲ့ပြီဖြစ်၏။ ထို့ကြောင့် သူသည် ဤခြံကြီးကို ကျော်ထွက်ပြီး အခြားနေရာများသို့ သွားချင်စိတ် ဖြစ်ခဲ့သည်။ သို့သော် မေမေ၏စကားကို သူ မငြင်းပယ်ချင်။ ပြီး ခြံတွင်းမှာပင် အချိန်ကြာမြင့်စွာ လမ်းလျှောက်မိလျှင် မောဟိုက်နေတတ်သေးသည်ကိုလည်း သူ သတိထားမိ၏။ ခြံတွင်းမှာကား များစွာ မထောင်းတာလှပေ။ အကယ်၍ မောပန်းမည်ပြုလျှင် ထိုင်ခုံတခုခုမှာဝင်၍ ထိုင်နေ အပန်းဖြေနိုင်သည်။ </p>
	<p class="block_14">ယနေ့တွင်မူ သူသည် ခပ်စောစောကတည်းကပင် အောက်ထပ်သို့ ဆင်းချင်သည်။ အထူးသဖြင့် သူ ပေါက်စမကို တွေ့ချင်သည်။ မနေ့က တနေ့ကများတွင်လည်း သူသည် ပေါက်စမကို တွေ့ချင်သည်ကြောင့် အောက်ထပ်သို့ ဆင်းခဲ့သေး၏။ ထိုအခါ ငယ်ငယ်သည် သူ့အပါးမှ လိုက်လာခဲ့သည်ချည်း ဖြစ်၏။ </p>
	<p class="block_14">ပေါက်စမကလည်း သူ့ကို အတွေ့မခံ။ </p>
	<p class="block_14">သည့်အတွက် ကိုကိုထွန်းသည် ပေါက်စမကို မငြိုငြင်။ မငြိုငြင်ရက်။</p>
	<p class="block_14">ပေါက်စမနှင့်ပတ်သက်လျှင် သူသည် အလုံးစုံ နားလည်ပြီး ဖြစ်သည်ဟု ယူဆသည်။ </p>
	<p class="block_14">မည်သို့ဖြစ်စေ လွန်ခဲ့သောသုံးရက်အလွန်က စိတ်၌ ထိခိုက်လှုပ်ရှားရခြင်းသည် တနေ့က၊ မနေ့က၊ ယနေ့တိုင် တည်ငြိမ်ခြင်း မရှိသေး။ </p>
	<p class="block_14">ထိုနေ့က ငယ်ငယ် ကိုကိုထွန်းအခန်းမှ ထွက်သွားပြီးနောက်တွင် ပေါက်စမသည် ကိုကိုထွန်းအတွက် နေ့လယ်စာကို ယူ၍ ရောက်လာသည်။ </p>
	<p class="block_14">ပေါက်စမအတွက် ပြောပြလိုသည့်စကားတွေ သူ့မှာ အသင့်ရှိသည်။ </p>
	<p class="block_14">သည်အချိန်ကျတော့လည်း သူသည် ပေါက်စမနှင့် ပတ်သက်သော သူ့သဘောထားတို့ကို အလုံးစုံ ပြောပြသင့်ပြီဟု ယူဆသည်။ ထို့ကြောင့် အခန်းထဲသို့ ပေါက်စမ ရောက်လာပြီး သူ့အတွက် စားသောက်ဖွယ်ရာများကို စားပွဲတွင် ချသည်နှင့် </p>
	<p class="block_14">“သူများအားတယ်နော်” ဟု စကားစသည်။ </p>
	<p class="block_14">ပေါက်စမက အပြုံးနှင့် လှသောမျက်နှာကို ညိတ်ပြသည်။ ငယ်ငယ်ဝင်လာမည် စိုးသည်ကြောင့် တံခါးပိတ်ခိုင်းသောအခါ ပေါက်စမ ရုတ်တရက် အံ့သြသည်။ သို့သော် ပေါက်စမသည် ကိုကိုထွန်း စေခိုင်းသည်ကို ဘယ်အခါကမျှ ငြင်းပယ်သည် မဟုတ်။ </p>
	<p class="block_14">ကိုကိုထွန်းသည် အိုဗာတင်းနှင့် မုန့်ကို အပြီးစားသောက်သုံးဆောင်သည်။ ပေါက်စမကိုတော့ ကုလားထိုင်မှာ ထိုင်စေသည်။ </p>
	<p class="block_14">“ဒီမှာ သူများ၊ ကိုယ် သူများကို စကားတခွန်းပြောချင်တယ်” </p>
	<p class="block_14">ထိုစကားသည် ပေါက်စမအဖို့ ဆန်းသည်။ ထို့ကြောင့် ပေါက်စမက မပွင့်တပွင့် ပြုံးသည်။ ထိုအပြုံးလည်း လှချေသည်ဟု ကိုကိုထွန်း စိတ်မှတ်ထင်သည်။ </p>
	<p class="block_14">“မရယ်နဲ့လေ၊ ဒီစကားကို သူများ အသေအချာ နားထောင်ပါ၊ စဉ်းလည်း စဉ်းစားပါ၊ ဒါကို ထားပါဦးလေ၊ ခု သူများမှာ ရည်းစားရှိလားဟင်” </p>
	<p class="block_14">ပေါက်စမ ရှက်လေပြီ။ မျက်လွှာကို ချသည်။ </p>
	<p class="block_14">“သူ ဘာတွေပြောမှန်းလဲ မသိဘူး” </p>
	<p class="block_14">ဟူသော ရှက်စနိုးစကားကိုလည်း ဆို၏ </p>
	<p class="block_14">“အကောင်းမေးနေတာ၊ နောက်ပြီး သူများဟာ အခု ကလေး မဟုတ်တော့ဘူး။ ကိုယ့်ကိုလည်း သူ၊ သူနဲ့ မခေါ်နဲ့တော့၊ သူများကိုလည်း ပေါက်စမလို့ ကိုယ်ခေါ်ရင် စိတ်မဆိုးရဘူး၊ ကြားရဲ့လား” </p>
	<p class="block_14">ပေါက်စမ ခေါင်းထဲမှာ ရှုပ်ထွေးလာသည်။ ကိုကိုထွန်း ဘာတွေပြောနေသည်ကို သူ နားမလည်နိုင်တော့။ </p>
	<p class="block_14">ကိုကိုထွန်းသည် ပေါက်စမနှင့် မျက်နှာချင်းဆိုင်ဘက်သို့ သူ့ကုလားထိုင်ကို ရွှေ့လိုက်ပြီး ပေါက်စမမျက်နှာကို စေ့စေ့ကြည့် သည်။ </p>
	<p class="block_14">ပေါက်စမသည် ကိုကိုထွန်း ဘာပြောလာမည်ကို မသိသော်လည်း ရင်ထဲမှာ မသိမသာ တုန်ယင် လှုပ်ခတ်လာသည်ကိုကား ခံစားမိသည်။ </p>
	<p class="block_14">“ပြောလေ ပေါက်စမရဲ့” </p>
	<p class="block_14">ပေါက်စမသည် ခေါင်းကို အညင်အသာ ခါယမ်းလိုက်သည်။ </p>
	<p class="block_14">“ဒါဖြင့်ရင် ကိုယ် တခုထပ်ပြီးမေးမယ်၊ ပေါက်စမ ရိုးရိုးသားသားဖြေနော်” </p>
	<p class="block_14">ခေါင်းညိတ်သည်။ </p>
	<p class="block_14">“ဒီအိမ်မှာ ပေါက်စမ ဘယ်သူ့ကို အချစ်ဆုံးလဲဟင်” </p>
	<p class="block_14">ပေါက်စမသည် မျက်နှာကို မော့လိုက်သည်။ သည်မျက်လုံးအစုံသည် ခါတိုင်းလိုပင် စကားပြောကြ၏။ ယခုတကြိမ်၌ ကိုကိုထွန်းသည် ပေါက်စမ၏ မျက်လုံးများက ပြောဆိုသော စကားကို နားလည်သည်ဟု မှတ်ယူသည်။ </p>
	<p class="block_14">“ဘာဖြစ်လို့ မေးတာလဲဟင်” </p>
	<p class="block_14">ပေါက်စမ၏အသံသည် မသိမသာတုန်ယင်နေ၏။ </p>
	<p class="block_14">“သိချင်လို့ မေးတာပေါ့ကွယ်” </p>
	<p class="block_14">“ဒါကို သူ သိပါတယ်” </p>
	<p class="block_14">ပေါက်စမ ဘာကို ဝမ်းနည်းသနည်း မဆိုနိုင်။ သူ့အသံမှာ ဝမ်းနည်းဟန် ရှိသည်။</p>
	<p class="block_14">ကိုကိုထွန်းသည် စကားမဆက်သေးဘဲ ပေါက်စမကို စူးစိုက်ကြည့်သည်။ ပေါက်စမသည် မျက်လွှာကို ချလိုက်သည်။ </p>
	<p class="block_14">“သူလို့ မပြောနဲ့လို့ဆိုတာ” </p>
	<p class="block_14">“သူများယောင်သွားလို့ပါ ကိုကိုထွန်းရယ်” </p>
	<p class="block_14">ယခုတော့လည်း ပေါက်စမသည် တကယ့် ကလေးမလေးတယောက်နှင့် တူနေပြန်၏။ မျက်လွှာကို တချက်မော်ကြည့်မိသေးသော်လည်း ကိုကိုထွန်း၏ မျက်လုံးအစုံကို သူ ရဲရဲရင်မဆိုင်ဝံ့။ ပေါက်စမ၏ရင်အုံသည် ဖိုလှိုက်ဖိုလှိုက် ဖြစ်လာသည်။ </p>
	<p class="block_14">“ကိုထွန်း အခု ပေါက်စမကို စကားတခွန်းပြောမယ်၊ အဲဒါကို ပေါက်စမ ယုံနိုင်မလား” </p>
	<p class="block_14">ပေါက်စမသည် ကိုကိုထွန်းနှင့် စကားဆက်ပြောဖို့ အလိုလိုပင် နှုတ်အနေရချေပြီ။ သည်မှာ ဘယ်လိုအဖြစ်မျိုးနှင့် ကြုံနေရသည်ကို ပေါက်စမ နားမလည်နိုင်။ </p>
	<p class="block_14">“မေးတာကို ပြောလေ”</p>
	<p class="block_14">ကိုကိုထွန်း၏ သည်အသံသည် အနည်းငယ် ဆတ်သည်။ </p>
	<p class="block_14">ပေါက်စမ၏ခန္ဓာကိုယ်ပင်လျှင် ငြိမ့်ခနဲတုန်သွားသည်ဟု ထင်လိုက်ရ၏။ </p>
	<p class="block_14">ပေါက်စမ ကြောက်သည်။ </p>
	<p class="block_14">“ပြောလေ ပေါက်စမရဲ့” </p>
	<p class="block_14">ဘယ်အခါကမျှ ကိုကိုထွန်းနှင့် ရင်ဆိုင်စကားပြောရန် ဝန်လေးခဲ့သည် မရှိဘဲလျက် ယခုလို ကြုံရသည်ကို ပေါက်စမ နားမလည်။ ကိုကိုထွန်းကို ကြောက်ရသည် မရှိခဲ့ဖူးလျက် ပေါက်စမ ကြောက်လာသည်။ ထိုအခါ အားငယ်လာသည်။ မျက်ရည်ပင်လျှင် စို့ချင်ချင်။ </p>
	<p class="block_14">“ကဲ ဒါဖြင့်ရင် ကိုထွန်းပြောမယ်၊ ကိုထွန်း ပေါက်စမကို ချစ်နေတယ်၊ နေကောင်းရင် ကိုထွန်း အလုပ်တခုလုပ်မယ်၊ ပြီးတော့ ပေါက်စမနဲ့ လက်ထပ်မယ်၊ အဲဒါ ဘယ်လိုလဲဟင် ပေါက်စမ” </p>
	<p class="block_14">ကိုကိုထွန်းသည် ကျက်မှတ်ထားသောစာကို ရွတ်ဖတ်သလို တစဉ်တစိုက်ကြီး ပြောချလိုက်သည်။ </p>
	<p class="block_14">ပေါက်စမသည် ချက်ချင်းပင် ကျောက်ရုပ်တခုအဖြစ် ပြောင်းလဲသွားသလို ခံစားရ၏။ သို့မဟုတ် မိုးကြိုးပစ်ခံရသည်ကြောင့် ခန္ဓာကိုယ်တခုလုံးသည် ချက်ချင်း လောင်ကျွမ်းသွားသည် လည်း ဖြစ်နိုင်၏။ သေချာသည်ကား ပေါက်စမ ဘာကိုမျှမသိတော့၊ မကြားတော့၊ မမြင်တော့၊ မစဉ်းစားတတ်တော့။ </p>
	<p class="block_14">ကိုကိုထွန်းသည် ပေါက်စမ ထိုင်နေသော ကုလားထိုင်အပါးသို့ ကပ်လာသည်။ ပေါက်စမ၏ ပခုံးနှစ်ဖက်ကို အညင်အသာ ဆုပ်ကိုင်လိုက်သည်။ ထိုအတွေ့အထိကို ပေါက်စမ၏ ခံစားမှု ဝေဒနာသည် မသိ။ </p>
	<p class="block_14">ယခုတော့လည်း ပေါက်စမသည် အမှန်တကယ်ပင် ကျောက်ဆစ်ရုပ်ကလေးနှင့် တူနေ၏။ </p>
	<p class="block_14">“ဒါဟာ တကယ်ပြောနေတာ ပေါက်စမ၊ ကိုထွန်း အကြာကြီးစဉ်းစားပြီးမှ ပြောတာ”</p>
	<p class="block_14">ယခုမှပင် ပေါက်စမသည် ပြန်လည်အသက်ဝင်လာ၏။ ထိုအခါ တုန်လှုပ်ခြင်း၊ ဝမ်းနည်း ကြေကွဲခြင်း၊ ထိတ်လန့်ခြင်း၊ အံ့အားသင့်ခြင်း၊ နားမလည်နိုင်ခြင်း တို့သည်လည်း တပြိုင်တည်း ဖြစ်လာကြ၏။ </p>
	<p class="block_14">“ကိုထွန်းပြောတာကို ပေါက်စမ စိတ်ဆိုးသလား၊ ဒါမှမဟုတ်ရင် ပေါက်စမ ကိုထွန်းကို မယုံတာလား။ ဟုတ်တယ် ပေါက်စမ။ ကိုထွန်းအနေနဲ့ ဒီစကားမျိုး ပြောတာကို ပေါက်စမ အဓိပ္ပာယ် အမျိုးမျိုး ကောက်လို့ရနိုင်တယ်ဆိုတာ ကိုထွန်း သိပြီးပါကွယ်၊ ဒါပေမဲ့ ဒီစကားဟာ အတွင်းဝန် တယောက်ရဲ့သားက အိမ်စေမကလေးတယောက်ကို ပြောတဲ့စကားအဖြစ် စော်ကားမော်ကား ပြုလိုတဲ့စကား မဟုတ်ဘူး ဆိုတာရယ်၊ လှောင်ပြောင်တဲ့စကား မဟုတ်ဘူး ဆိုတာရယ်ကိုတော့ ပေါက်စမ ယုံပါ” </p>
	<p class="block_14">ကိုကိုထွန်းသည် အနည်းငယ် ပင်ပန်းမောဟိုက်လာသည်။ </p>
	<p class="block_14">ပေါက်စမ၏ မျက်လုံးအစုံ၌ မျက်ရည်စတို့သည် ပြည့်လျှံလာ၏။ ရင်ထဲက ပူသည်။ နှလုံးသားများသည် သွက်သွက်ခါကာ တုန်ယင်လာကြသည်။ ရင်ထဲက အပူသည် သွေးကြော အားလုံးမှ သွေးများကိုပင် ပွက်ပွက်ဆူစေပြီ။ </p>
	<p class="block_14">မျက်ရည်ပေါက်သည် ပါးပြင်မှ သွယ်ဆင်းလာ၏။ မျက်နှာကိုကား ငုံ့ထားမြဲပင်။ </p>
	<p class="block_14">“ဒီစကားဟာ ပေါက်စမ ကျေနပ်နိုင်မယ့်စကားလို့ ကိုထွန်း ယူဆပြီး ပြောတာပါ၊ တကယ်လို့ ပေါက်စမ မကျေနပ်ဘူး၊ ပေါက်စမ စိတ်ထိခိုက်ရတယ်ဆိုရင် ကိုထွန်း နောင်ကို ဘယ်တော့မှ မပြောတော့ပါဘူးကွယ်” </p>
	<p class="block_14">ပေါက်စမသည် ကိုကိုထွန်းလက်မှ သူ့ပခုံးကို ရုန်းထွက်သည်။ ပြီး ချက်ချင်းပင် ထိုအခန်းမှ ထွက်သည်။ </p>
	<p class="block_14">နောက်ရက်များ၌ ပေါက်စမ ရောက်လာတတ်သော်လည်း ကိုကိုထွန်းကို မျက်နှာချင်း ရဲရဲမဆိုင်ပြီ။ ကိုကိုထွန်း စကားပြောမည်ဆိုလျှင် သူရှောင်သည်။ ပြီးတော့လည်း သူပဲ ဝမ်းနည်းရ၏။ </p>
	<p class="block_14">ဘာပဲဖြစ်ဖြစ် ပေါက်စမ နားလည်သဘောပေါက်အောင် ဖြေရှင်းအပ်သည်ဟု ကိုကိုထွန်း ယူဆသည်။ သည်စကားကိုလည်း ပေါက်စမ သက်ဝင်ယုံကြည်စေချင်သည်။ </p>
	<p class="block_14">ပေါက်စမ သဘောထားကို သူသိသည်ဟု ထင်သည်။</p>
	<p class="block_14">ကိုကိုထွန်းသည် အိမ်ပေါ်မှ ဆင်းခဲ့သည်။ အိမ်ရှေ့ခန်းတွင် မေမေရောက်နေပြီလားဟု တချက်လှမ်း၍ ကြည့်ခဲ့သေး၏။ </p>
	<p class="block_14">အောက်ထပ်သို့ ရောက်သောအခါ ပေါက်စမကို ရှာသည်။ မတွေ့။ ထမင်းစားခန်းသို့ ရောက်သေးသည်။ သည်နေရာမှာလည်း ပေါက်စမ မရှိ။ ပေါက်စမတို့အခန်းဆီသို့ လှမ်း၍ အကဲခတ်သေးသည်။ အရိပ်အခြည်ကိုပင် မမြင်ရ။ </p>
	<p class="block_14">နောက်ဖေးဘက်မှ ထွက်ခဲ့သောအခါ မြောက်ဘက် မရန်းပင်အုပ်မှာ ပေါက်စမကို တွေ့ရသည်။ </p>
	<p class="block_14">ပေါက်စမသည် ခြံစည်းရိုးနှင့် နီးစပ်သော မရန်းပင်ခြေတွင် ပင်စည်ကိုမှီလျက် ထိုင်နေသည်။ သူ့မျက်နှာမှာ မျက်ရည်တို့ ပြည့်လျှံသွယ်လျနေ၏။ </p>
	<p class="block_14">ပေါက်စမ ဝမ်းသာရသည်မှာလည်း မိုးမက မြေမက၊ ပေါက်စမ ဝမ်းနည်းရသည်မှာလည်း သမုဒ္ဒရာရေပြင်အားလုံးမက ကြီးမားလှစွာ၏။ </p>
	<p class="block_14">“ဟင် ပေါက်စမ ဒီမှာလာပြီး ငိုနေတယ်” </p>
	<p class="block_14">ကိုကိုထွန်းသည် ပေါက်စမ ထိုင်နေသော မရန်းပင်ဘေးဘက်ရှိသော မရန်းပင်အောက်တွင် ဝင်ရပ်ပြီး ပြောလိုက်သည်။ </p>
	<p class="block_14">ပေါက်စမသည် ခပ်မဆိတ်ပင်။ မျက်ရည်သာ သွယ်ကျနေ၏။ </p>
	<p class="block_14">“ပေါက်စမ ဘာဖြစ်နေတာလဲဟင်၊ ပေါက်စမ ကိုထွန်းကို စိတ်ဆိုးနေလားဟင်”  </p>
	<p class="block_14">ပေါက်စမ အသက်မဲ့နေသည်သို့ပင်။ </p>
	<p class="block_14">“ပြောပါ ပေါက်စမရယ်၊ ကိုထွန်း ပြောလိုက်တဲ့စကားတွေကို တောင်းပန်ရအောင်လို့ ပေါက်စမကို ရှာပြီး လိုက်လာတာပါ” </p>
	<p class="block_14">ကိုကိုထွန်းအသံသည် အင်အားချည့်နဲ့ တုန်ယင်လာသည်။ </p>
	<p class="block_14">ပေါက်စမသည် ပြောပြလိုက်ချင်သည်။ ပြောပြချင်သောစကားတွေက သူ့ရင်နှင့်အပြည့် ရှိသည်ကိုလည်း ပေါက်စမ သိ၏။ သို့သော် ဘာက ဘယ်လို စ၍ ပြောရမည်နည်း ပေါက်စမ မသိ။ </p>
	<p class="block_14">“ကိုထွန်း ခုလိုပြောတာကို ပေါက်စမ နားမလည်သေးတာဆိုရင်တော့ စဉ်းစားဦး ပေါက်စမ” </p>
	<p class="block_14">ကိုကိုထွန်းသည် မရန်းပင်အုပ်မှာ မှီပြီး ပေါက်စမကို ပြောလိုက်၏။ </p>
	<p class="block_14">သူတို့နှစ်ယောက်စလုံး၏ရင်ခွင်သည် မငြိမ်သက်။ လှုပ်ချောက်နေကြ၏ ကိုကိုထွန်းသည် ပေါက်စမကို စူးစိုက်ကြည့်နေ၏။ သည့်ထက်ပို၍ သူ ဘာမျှမမြင်။ </p>
	<p class="block_14">ခပ်လှမ်းလှမ်း နောက်ဖေး ခြံစည်းရိုးဆီ၌ ခပ်စောစောကတည်းက လူတယောက် ရောက်လာနေသည်ကိုလည်း သူတို့ မမြင်ကြ။ </p>
	<p class="block_14">ဦးစံမြင့်သည် လွန်ခဲ့သောရက်များကတည်းကပင် ဤနေရာသို့ ရောက်လာတတ်လေသည်။ ထိုနေရာမှ တဖက်ခြံကြီးတွင်ရှိသော သမီးနှင့် မယားဖြစ်သူကို ရှာဖွေသည်။ မည်သို့ဖြစ်စေ၊ သည်မျှကာလကြာမြင့်စွာ ခွဲခွာလာခဲ့ရသော သမီးနှင့် မယားကို သူ တွေ့ချင်သည်။ ဖြစ်နိုင်လျှင် သူတို့နှင့် ပြန်လည် ပေါင်းစည်းမိချင်သည်။ ထိုအခါ အလုံးစုံသော ဖြစ်ရပ်ဟောင်းတို့ကို သူ မေ့လျော့မည်ဟု ဆုံးဖြတ်ထား၏။ </p>
	<p class="block_14">သူသည် ပေါက်စမကို အဝေးမှနေ၍ အထင်အရှားမြင်၏။ နှစ်ကာလ ကြာမြင့်စွာ ကွဲကွာနေခဲ့ပြီးသော သမီး၏ရုပ်သွင်သည် သူ့အမြင်၌ မထင်မရှား ဖြစ်ရသည်။ ဘာပဲဖြစ်ဖြစ် ထိုကလေးမသည် မိမိသမီးဖြစ်မည်ဟုလည်း သူ့စိတ်က စွဲမှတ်သည်။ ပထမ အိမ်ကြီးဆီသို့ လှမ်းကြည့်ပါသေး၏။ အိမ်ကြီးဆီမှ လူတယောက်ယောက်နှင့် တွေ့ရမည်ကိုကား ဝန်လေးသည်။ သူ့သမီးကိုတွေ့၍ သူ့အခြေအနေ အလုံးစုံကို ရှင်းပြလျှင် သမီးဖြစ်သူသည် သူ့အား ခွင့်လွှတ် နားလည်မည်ဟု ယူဆသည်။ </p>
	<p class="block_14">သမီးမျက်နှာညှိုးသည်ကို မြင်ရသောအခါ ရင်ထဲမှာ မချိ။ သမီးပါးပြင်က မျက်ရည်စသည် အထင်ရှား။ </p>
	<p class="block_14">ကိုကိုထွန်း ရောက်လာသောအခါ သူ့အကြံအစည်သည် အဝေးသို့ လွင့်စဉ်ရပြန်သည်။ သို့သော် ဤခြံစည်းရိုးမှ သူ မခွာနိုင်။ </p>
	<p class="block_14">“ပေါက်စမ ကိုထွန်းပြောတာတွေကို မယုံတာလားဟင်” </p>
	<p class="block_14">သည်တခါတော့ ပေါက်စမသည် ခေါင်းကို အညင်အသာ ခါယမ်းသည်။ </p>
	<p class="block_14">“ဒါဖြင့်ရင် ပေါက်စမ ကိုယ့်ကို စိတ်ဆိုးသွားတာလားကွယ်” </p>
	<p class="block_14">ပေါက်စမ ရင်ထဲမှာ ဆူပွက်နေပေပြီ။ ပေါက်စမသည် အားရအောင် ဟစ်၍ ငိုလိုက်ချင်သည်။ ခေါင်းကိုသာ ခါယမ်းမြဲဖြစ်၏။ </p>
	<p class="block_14">“သူများ ကိုထွန်းကို စိတ်မဆိုးပါဘူး၊ ဒါပေမဲ့ သူများ ဝမ်းနည်းတယ်” </p>
	<p class="block_14">တကယ်ပင် ဝမ်းနည်းကြေကွဲခြင်းသည် ပေါက်စမကို လွှမ်းမိုးနေ၏။ </p>
	<p class="block_14">“ဘာကိုဝမ်းနည်းတာလဲ၊ ကိုထွန်း ခုလို ပြောလိုက်တာကို ပေါက်စမ မကျေနပ်တာလား” </p>
	<p class="block_14">“မဟုတ်ဘူး၊ သူများလေ သူများ”</p>
	<p class="block_14">သူ့ကို ပေါက်စမသည် စကားမဆက်ဝံ့။ ကိုကိုထွန်းကို တချက် မော့ကြည့်လိုက်မိသေးသည်။ သို့သော် သူသည် ကိုကိုထွန်းကို မျက်နှာချင်း ရဲရဲမဆိုင်ရဲသေးပေ။ </p>
	<p class="block_14">“ဘာဖြစ်လဲဟင် ပေါက်စမ၊ ကိုထွန်းကို ဘာဖြစ်လဲ” </p>
	<p class="block_14">“ပေါက်စမ မပြောတတ်ဘူး ကိုထွန်းရယ်” </p>
	<p class="block_14">ပြီးတော့လည်း ပေါက်စမသည် နေရာမှထ၍ အိမ်ကြီးဆီသို့ ထွက်ပြေးသွားလေ၏။ </p>
	<p class="block_14">ဦးစံမြင့်သည် သက်ပြင်းကို မှုတ်ထုတ်သည်။ ပေါက်စမ ပြန်ထွက်လာဦးမည်လားဟုလည်း အိမ်ကြီးဆီသို့ လှမ်းမျှော်ကြည့်သည်။ ပြီး မရန်းပင်အောက်တွင် ရပ်လျက် ငေးကျန်ရစ်သော ကိုကိုထွန်းကိုလည်း မနှစ်မြို့သောအကြည့်ဖြင့် ကြည့်သည်။ စိတ်အာရုံ၌ မည်သည်မျှ ကြည်လင် ပြတ်သားခြင်း မရှိလှပေ။ </p>
	<p class="block_14">နေရောင် ပျောက်လေပြီ။ တောင်ဘက်မှတိုက်သော လေညင်းသည် မရန်းပင် ရွက်ကိုင်းခက်လက်များတွင် ဖြတ်သန်းပြေးလွှားသွားသည် ဖြစ်သောကြောင့် မရန်းရွက်၊ မရန်းကိုင်းတို့သည် လှုပ်လှုပ်ခါခါ ဖြစ်နေ၏။ </p>
	<p class="block_14">ကိုကိုထွန်းသည် စိတ်လက်ပေါ့ပါးနေ၏။ သည်ညနေသည် သူ့အတွက် ကြည်နူး မြူးထူးဖွယ် ဖြစ်သည်ဟုလည်း သူ ယူဆသည်။ သူသည် ယခုအခါ အရာခပ်သိမ်းကို ပိုင်နိုင်စိုးမိုးနိုင်တော့မည် ဟုလည်း ယုံကြည်သည်။ </p>
	<p class="block_14">ကြည့်လေ၊ အိမ်ဆီသို့ ယခုလှမ်းထွက်သော ခြေလှမ်းများသည် ပိုမိုသွက်လက်လာ၏။ သူ့၌စွဲကပ်သော ဝေဒနာအလုံးစုံကို မေ့လျော့နေချေပြီ။</p>
	<p class="block_6" id="calibre_link-113">◾</p>
</div>

<div class="calibre" id="calibre_link-34">
<h1 class="block_12" id="calibre_link-114">| ၃၀ |</h1>
	<p class="block_13">&nbsp;</p>
	<p class="block_14">မိုးဖြိုင်ဖြိုင်ကျလာသောအခါ ကျောင်းများအားလုံး ပြန်လည်ဖွင့်လှစ်လေသည်။ </p>
	<p class="block_14">ဂျွန်လတွင် ထပ်မံစစ်ဆေးသော တက္ကသိုလ်စာမေးပွဲများ အစပြုသောအချိန်တွင် ကိုကိုထွန်းသည် အတော်အတန် ကျန်းမာစပြုလာသည်ဟု ဆိုနိုင်၏။ တခါတရံ အဖျားသွေးရှိခြင်း၊ ချောင်းခြောက်ဆိုးခြင်းကြောင့် အင်အားချည့်နဲ့သည် မှန်စေကာမူ ထူထူထောင်ထောင် သွားသွားလာလာ အခြေအနေကို ရရှိလာခဲ့ပေပြီ။ သို့သော် ဦးထွန်းတင်အစ၊ ဒေါ်နုနုခင်အလယ်၊ ဒေါ်ကေသီအဆုံး ကိုကိုထွန်းနှင့် ပတ်သက်၍ တာဝန်ရှိသူအားလုံးကပင် ကိုကိုထွန်း စာမေးပွဲ ဖြေဆိုရေးကို တိုက်တွန်းခြင်း မရှိကြပေ။ </p>
	<p class="block_14">ကိုကိုထွန်းကိုယ်၌ကမူ စာမေးပွဲကို လုံးဝမေ့လျော့ထား၏။ ယခုအခါ၌ ထိုလူငယ်သည် ပေါက်စမမှအပဖြစ်သော အကြောင်းအရာ ဟူသမျှကို မေ့လျော့ထားလိုက်ဟန် ရှိသည်ဟုပင် ယူဆစရာ ရှိလေသည်။ ကုန်လွန်ခဲ့သော သူ့ဘဝ ခရီးလမ်းကြောင်းသည် အစဉ်အလာ အိပ်မက်တခုလိုပင် မေ့မေ့ပျောက်ပျောက် ဖြစ်နေဟန်လည်း ရှိ၏။ </p>
	<p class="block_14">မိုးတပြိုက်နှစ်ပြိုက်ကျစမှ မြို့ထဲသို့ သွားလိုသည့်အကြံ ဖြစ်သေးသည်။ သို့သော်လည်း ထိုလူငယ်သည် အိမ်ကကားဖြင့် ရုပ်ရှင်ကြည့် တကြိမ် နှစ်ကြိမ် သွားခဲ့သည်မှအပ မည်သည့် ရည်ရွယ်ချက်များဖြင့်မျှ ရန်ကုန်မြို့တွင်းသို့ ရောက်ခဲ့ခြင်း မရှိပေ။ ရန်ကုန်မြို့တွင်းသို့ ရည်ရွယ်ချက် တခုအနေဖြင့် သွားလာရမည်ကိုလည်း ထိုလူငယ်သည် လုံးဝစိတ်ဝင်စားခြင်း ကင်းမဲ့နေဟန် ရှိလေသည်။ </p>
	<p class="block_14">သူကသာ မည်သည့်အရပ်ဒေသ၊ မည်သည့်နေရာမျိုးကိုမျှ ရည်ရွယ်ချက် တစုံတခုဖြင့် သွားရောက်ခြင်းလည်း မရှိ၊ လွန်ခဲ့သော နှစ်ကာလများအတွင်းက ကိုယ်တိုင်ပါဝင်ခဲ့သော အဖြစ်များ၊ ကိုယ်တိုင်သိကျွမ်းခဲ့ရသော ပုဂ္ဂိုလ်များနှင့် ပတ်သက်၍ သတိရ အောက်မေ့ခြင်းလည်း မရှိဟန် ပေါ်ပေါက်နေသော်ငြား ဦးကျော်သာဦး သားအဖသည် သူ့ထံသို့ ရောက်လာမြဲ ရောက်လာတတ်ကြ ၏။ နွယ်နှင့်ပတ်သက်သော အဖြစ်အပျက်များ ပေါ်ပေါက်ခဲ့သည့်နောက်ပိုင်းတွင် နွယ်သည် ဦးကျော်သာဦးနှင့်အတူ နှစ်ကြိမ်ခန့် လာရောက်ခဲ့သေး၏။ </p>
	<p class="block_14">ထိုအခါများ၌ နွယ့်မျက်နှာသည် ဘာမျှစိတ်ထိခိုက်၍ လှုပ်ခြင်းမရှိဟန်၊ အလွန်လျှင် ရင့်ကျက်တည်ငြိမ်ဟန်အသွင်ကို ဆောင်၏။ ထိုသူငယ်မသည် ကိုကိုထွန်းနှင့် ပတ်သက်လျှင် ခွင့်လွှတ်နိုင်သည် ဆိုခြင်းကို ပြသရာရောက်သည်ဟုလည်း ယူဆနိုင်၏။ သို့မဟုတ် ရောဂါ လုံးဝကင်းစင်ခြင်း မရှိသော ကိုကိုထွန်းအား စိတ်ညစ်ညူးနွမ်းနယ်ရမည်တို့ မဖြစ်ပေါ်စေလိုသော စိတ်သဘောဆန္ဒ ထားရှိခြင်း ဖြစ်သည်ဟုလည်း ယူဆနိုင်၏။ တနည်းအားဖြင့်ဆိုလျှင် နွယ်သည်လည်း နှလုံးသားနှင့် စပ်လျဉ်းသော အဖြစ်ဟောင်းကို မေ့ကောင်းပျောက်ကောင်းသော အဖြစ်တခုအနေဖြင့် မှတ်ယူထားခြင်း ဖြစ်ပေမည်ဟုလည်း တွေးတောထင်မြင်စရာ အကြောင်း ရှိလေသည်။ </p>
	<p class="block_14">ဦးကျော်သာဦးအနေဖြင့်မူ ကိုကိုထွန်းနှင့်ပတ်သက်၍ သံယောဇဉ်ခင်တွယ်မှု လျော့နည်းလာ သည်ဟု မရှိခဲ့ပေ။ ထိုသူငယ်သည် တွေဝေခြင်း၊ စိတ်ပျက်လွယ်ခြင်း၊ ခိုင်ကျည်ရင့်ကျက်မှု ကင်းမဲ့ခြင်းတို့ဖြင့် လွှမ်းမိုးယိမ်းယိုင်နေသည် ဟူ၍ ခန့်မှန်းကြည့်မိ၏။ သို့သော် ဦးကျော်သာဦးသည် ယခုအခါ၌ မမာမကျန်းဖြစ်နေသော ထိုသူငယ်၏စိတ်ကို နှိုးဆွခြင်း မပြုလိုတော့ပေ။ ထို့ကြောင့် ဦးကျော်သာဦးသည် ကိုကိုထွန်းထံသို့ လာသောအခါများတွင် ကိုကိုထွန်း သိအပ်သည်ဟု ယူဆထား သည့် ကိုအောင်သူ၏ အကြောင်းမျိုးကိုပင် ပြောဆိုရှင်းပြခြင်း မပြုခဲ့ပေ။ တခါတခါတော့မူ ထိုသူငယ်သည် သူစိတ်ဝင်စားတတ်မြဲဖြစ်သော တရုတ်ဖြူ ကျူးကျော်ရေး အခြေအနေကိုသော် လည်းကောင်း၊ ယခုအခါ တိုးချဲ့ဆောက်လုပ်လာသော အမေရိကန်အစိုးရ၏ စစ်စခန်းများ အကြောင်းကိုသော်လည်းကောင်း၊ လက်ရှိ ပညာရေးစနစ်များအကြောင်းကိုသော်လည်းကောင်း၊ အခြားသော နိုင်ငံတွင်းအခြေအနေများကိုသော်လည်းကောင်း မေးမြန်းစုံစမ်းခြင်း ပြုလာမည်လား ဟု အထင်ရောက်သေး၏။ သို့သော် ကိုကိုထွန်းထံက မည်သည့် စိတ်ဝင်စားမှုမျိုးကိုမျှ ပြောဆိုခြင်း ပြုမလာသည်ကို တွေ့ရသောအခါ ထိုသူငယ်သည် ဝေဒနာဖိစီးမှုဖြင့် ပင်ပန်းနွမ်းနယ်နေသည် ဟုသာ သာမန်အားဖြင့် မှတ်ယူထားခဲ့၏။ </p>
	<p class="block_14">မည်သို့ဖြစ်စေ၊ ဦးကျော်သာဦးနှင့် ဒေါ်ကေသီတို့ နှစ်အိမ်ထောင်ဆက်ဆံရေး အခြေအနေ များသည် ယခုရက်များအတွင်းမှာပင် မသိမသာ ပြောင်းလဲလာခဲ့သည်။ </p>
	<p class="block_14">စကားအဆက်အစပ် ကြုံသည်ဖြစ်သောကြောင့် ဒေါ်ကေသီ လက်ရှိ ကျောင်းဆရာမအလုပ်မှ နုတ်ထွက်ခဲ့သည့်အကြောင်းကို ဖော်ပြရန် လိုအပ်ပေသည်။ </p>
	<p class="block_14">ဒေါ်ကေသီသည် ပြီးခဲ့သော နွေရာသီ ကျောင်းပိတ်ရက်အတွင်းကပင် ကျောင်းဆရာမ အလုပ်မှ နုတ်ထွက်ရန် အကြံဖြစ်ခဲ့သည်။ မည်သည့်စိတ်ဒွိဟ သံသယမျိုးကမျှ အဟန့်အတား မပြုခဲ့စေကာမူ ဒေါ်ကေသီ၏ အကြံအစည်သည် ချက်ချင်း အကောင်အထည် မပေါ်ခဲ့ပေ။ သို့သော် ကျောင်းများပြန်ဖွင့်၍ ရက်ပိုင်းမျှအတွင်းမှာပင် ဒေါ်ကေသီသည် ကျောင်းဆရာမအလုပ်မှ ထွက်ခဲ့၏။ </p>
	<p class="block_14">စင်စစ် ဒေါ်ကေသီသည် ထိုအခြေအနေမျိုးကို ရင်ဆိုင်ခြင်းမပြုမီ ကာလအတန်ကြာကပင် သူ့အသိုက်အဝန်းမှာ တစတစ ပိုမိုကျယ်ပြန့်ခဲ့ပြီးဖြစ်၏။ အထူးသဖြင့် ဒေါ်ကေသီသည် နိုင်ငံရေး အာဏာရပုဂ္ဂိုလ်များ အသိုင်းအဝိုင်းထက် နိုင်ငံခြားသံရုံး အသိုင်းအဝိုင်းကို ပိုမိုမြတ်နိုး နှစ်သက်လာခဲ့၏။ ထိုအခါမှစ၍ ဒေါ်ကေသီသည် သံရုံးအချို့တွင် အဝင်အထွက် များလာ၏။ ထိုသံရုံးအရာရှိများနှင့် အပေါင်းအသင်း အဆက်အဆံ လုပ်လာ၏။ </p>
	<p class="block_14">သို့ဖြင့် လွန်ခဲ့သော တလခန့်ကစ၍ ဦးကျော်သာဦးနှင့် ဒေါ်ကေသီတို့၏ ဆက်ဆံရေးသည် မည်သည့် မကျေမနပ် ဖြစ်ဖွယ်ရာမျိုးမျှ ရင်ဆိုင်ရခြင်း မရှိဘဲ ခပ်တန်းတန်း ခပ်မှန်မှန် ဖြစ်လာခဲ့လေသည်။ နှစ်ဦးစလုံးသည်မူ တဦးအပေါ်တဦး ရှေးကကဲ့သို့ ဆက်ဆံနေခြင်းမျိုးကို ငြီးငွေ့လာကြဟန် ရှိသည်ကား အမှန်ပင်။ </p>
	<p class="block_14">ဒေါ်ကေသီသည် ကျောင်းဆရာမအလုပ်မှ ထွက်ခဲ့ပြီးနောက် အမေရိကန် ပြည်ထောင်စု ပြန်ကြားရေးဌာန စာကြည့်တိုက်တွင် ဝင်ရောက်အမှုထမ်းလေသည်။ </p>
	<p class="block_14">ထိုအခါမှစ၍ ဒေါ်ကေသီသည် ဦးကျော်သာဦးနှင့်သာမဟုတ်၊ ဤအိမ်ကြီးနှင့်ပါ အနည်းငယ် စိမ်းလာ၏။ သူသည် ရှေးကကဲ့သို့ ဤအိမ်ကြီးမှလူများနှင့် ရောနှောပွန်းတီးခြင်း မရှိတော့ပေ။ ဤအိမ်ကြီးတွင် ပေါ်ပေါက်သော မည်သည့်အရေးအခင်းမျိုးကိုမဆို စိတ်ဝင်စားခြင်း မရှိဟန် ပြလာခဲ့လေသည်။ စင်စစ် ဒေါ်ကေသီသည် ဦးကျော်သာဦးအပေါ်တွင် ရှေးကကဲ့သို့ ရင်းနှီး ဖော်ရွေခြင်း အမူအရာမျိုးကို ထားရှိသည်လည်းမဟုတ်၊ မထားရှိသည်လည်း မဟုတ်၊ တွေ့ကြဆုံကြ၍ စကားဆိုလျှင်သာ ရှေးကကဲ့သို့ ဟက်ဟက်ပက်ပက် မရှိတော့ခြင်း ဖြစ်သည်။ မကျေနပ်ခြင်း၊ အမျက်သိုထားခြင်းဟူ၍ကား တစိုးတစိမျှ မရှိပေ။ သို့သော်လည်း ဤအိမ်ကြီးမှ လူများနှင့်ပတ်သက်၍မူ အထူးသဖြင့် ဒေါ်နုနုခင်၊ ကိုကိုထွန်း၊ နုငယ်ငယ်တို့ကို ဒေါ်ကေသီသည် နှိမ်ချသောအကြည့်မျိုးဖြင့်သာ ကြည့်လာတတ်၏။ ထိုအမြင်ဖြင့်သာ မြင်လာတတ်၏။ </p>
	<p class="block_14">ကိုကိုထွန်း၏အခန်းသို့ သူသည် ရှေးကကဲ့သို့ ပေါက်ရောက်ခြင်း မရှိတော့ပေ။ မလွှဲသာ၍ ရောက်ရစေကာမူ သူသည် နှာခေါင်း ပါးစပ်တို့ကို လက်ကိုင်ပဝါဖြင့် ပိတ်ဆို့ပြီးမှ ရောက်တတ်သည်။ ထို့ကြောင့် ကိုကိုထွန်းသည် အန်တီကေသီ ရောက်လာခြင်းအတွက် ဘယ်အခါကမျှ စိတ်သက်သာမှု မရခဲ့ပေ။ မလာလျှင် ကောင်းသည်ဟု အမှတ်ထားသည်။ အခုအခါ နှစ်ဦးစလုံးပင် တဦးကိုတဦး ရှောင်တိမ်းလာကြသည်။ ဤသို့ဖြင့် ဒေါ်ကေသီသည် ကိုကိုထွန်း စာမေးပွဲဖြေဆိုရေးကိစ္စတွင် နှုတ်ပိတ်ရေငုံဝါဒ ကျင့်သုံးသည်ဟုလည်း ဆိုနိုင်၏။ </p>
	<p class="block_14">ဒေါ်နုနုခင်ကိုတော့ အတော်ပင် စက်ဆုပ်ရွံရှာစ ပြုလာခဲ့ပေပြီ။ ယခုအခါ ထိုမိန်းမသည် လူမမာတယောက် ဖြစ်သည် မှန်၏။ ဤသည်ကိုပင် ထိုမိန်းမသည် လင်သားအပေါ်၌ အခွင့်အရေး ယူလွန်းသည်ဟု ဒေါ်ကေသီ မှတ်ယူလာသည်။ ပြီး ထိုမိန်းမသည် ယခုအခြေအနေမျိုးတွင် လင်သား၏စိတ်ချမ်းသာမှု၊ ပျော်ရွှင်မှုတို့ကို ရှေးကကဲ့သို့ ဖန်တီးနိုင်စွမ်းသည်လည်း မဟုတ်တော့ပေ။ သို့ပါလျက် ဒေါ်နုနုခင်သည် လင်သား၏ စိတ်ချမ်းသာပျော်ရွှင်မှုတို့ကို ဖျက်ဆီးဟန့်တားခြင်း ပြုလာသည်ဟု ဒေါ်ကေသီသည် ရိုးသားစွာ တွေးထင်သည်။ </p>
	<p class="block_14">အမှန်အတိုင်းဆိုရလျှင် သူ့မောင်သည် အတွင်းဝန်တယောက်ဖြစ်သည်။ သူ့မောင်၏ အသိုက်အဝန်းသည် ကြီးကျယ်သည်။ သို့သော်လည်း သူ့မောင်၏ မယားသည် ဒါတွေကို နားမလည်။ ငွေကိုသာ နားလည်သည်ဟု ယူဆ၏။ ဒါကိုတော့ ဒေါ်ကေသီ သေသည်အထိ နာပေတော့မည်။ </p>
	<p class="block_14">အကြောင်းကား ရွှေတောင်ကြားက တိုက်ကိစ္စတည်း။ </p>
	<p class="block_14">ရွှေတောင်ကြားကတိုက်သည် မေလအကုန်တွင် ဆောက်လုပ်ပြီးစီးခဲ့သည်။ </p>
	<p class="block_14">ထိုအခါ ဒေါ်ကေသီသည် သူ့မောင်အား </p>
	<p class="block_14">“မမသဘောကတော့ အဲဒီတိုက်ကို လူငှားမထားချင်ဘူး၊ မင်းစဉ်းစားကြည့် ငါ့မောင်၊ အခု မမတို့အိမ်ဆိုတာက အိုလှပြီ။ ပုံစံကအစ ခေတ်မမီတော့ဘူး။ ဒီတော့ မမသဘောက အားလုံးပဲ ရွှေတောင်ကြားတိုက်ကို ပြောင်းနေချင်တယ်၊ ဒီမြေကွက်မှာ မမ တိုက်တလုံး အသစ်ပြင်ဆောက်ချင် တယ်၊ နားလည်ရဲ့လား ငါ့မောင်” </p>
	<p class="block_14">ဟု သူ့ဆန္ဒကို ပြောသည်။ </p>
	<p class="block_14">ဦးထွန်းတင်သည် မမကေသီ၏ဆန္ဒကို နားလည်၏။ သဘောလည်း တူ၏။ ထို့ကြောင့် နုကို တိုင်ပင်သည်။ </p>
	<p class="block_14">“ဘာလဲ ကိုကို၊ ဒီတိုက်ဟာ နုငွေနဲ့ဆောက်တဲ့တိုက်ပါ၊ နုအဖို့ ဘယ်ကမှ ဝင်ငွေမရနိုင်တော့ လို့ ဆောက်တဲ့အိမ်ဆိုတာ ကိုကိုသိတယ်၊ ဒါကို သူ အခုလို ခြယ်လှယ်လာတာကိုတော့ နု မခံနိုင်ဘူး” </p>
	<p class="block_14">နု ဒေါသသံနှင့်ပြောသည်ကို ဒေါ်ကေသီ ကြားရသည်။ </p>
	<p class="block_14">“မဟုတ်ပါဘူး နုရယ်။ ဒီတိုက်နဲ့ပတ်သက်လို့ ဘယ်သူ့တိုက် ဘယ်ဝါ့တိုက်ဆိုတာ ဘာမှပြဿနာမရှိဘူး၊ မှန်တယ်၊ နုငွေနဲ့ဆောက်တာ၊ နုတိုက်ပဲ၊ ဒါပေမဲ့ နုပြောသလို မမကေသီ ခြယ်လှယ်တယ်ဆိုတာ မဟုတ်ပါဘူး” </p>
	<p class="block_14">ဦးထွန်းတင်က စိတ်ညစ်ညူးသံနှင့် ပြောသည်။ </p>
	<p class="block_14">“ဘာဖြစ်လို့ မဟုတ်ရမှာလဲ ကိုကို၊ ကဲ ဒီလိုသဘောမဟုတ်ဘူးဆိုရင် နု မေးမယ်၊ ဘာလဲ နုတို့ သူ့အိမ်မှာ မှီခိုနေတာကို မကျေနပ်လို့ သူ နှင်ချချင်တာလား ကိုကို၊ အမှန်က နု သူနဲ့နေရတာ တနေ့ကလေးမှ မပျော်ပါဘူး။ သူ့အိမ်မှာလည်း ခုလို ကပ်မနေချင်ပါဘူး။ ဒါပေမဲ့ သူ အခုလို နုတို့ကို နှင်ချတယ် ဆိုရင်တော့ နု မဆင်းဘူးပဲ” </p>
	<p class="block_14">“ဘာတွေပြောနေတာလဲ နုရယ်” </p>
	<p class="block_14">“ဘာတွေပြောရမလဲ ကိုကို၊ ကိုကိုစဉ်းစားပါ၊ နုဟာ ဒီအိမ်မှာ အလျှော့ပေးရဆုံး အိမ်သားတယောက်ပါ၊ နုဟာ ဘယ်အထိ အလျှော့ပေးရသလဲ၊ ဘယ်လောက်အထိ အနှိမ်အချိုး ခံနေရတယ်ဆိုတာ ကိုကို မသိဘူးလားဟင်၊ တခြား ပြီးခဲ့တဲ့ကိစ္စတွေထားပါ ကိုကို၊ ခုဆို ကိုထွန်းကိစ္စမှာကြည့်။ ကိုထွန်းအခန်းကို ရွှေ့တယ်။ ကိုထွန်းရောဂါဟာ ကူးစက်နိုင်တဲ့ရောဂါဆိုပြီး ကိုထွန်းကို အောက်ထပ် ပို့ပစ်ခဲ့တယ်၊ တခါ နုကို ကိုထွန်းအိမ်ခန်းမှာ နေစေ့တယ်၊ ဒါတွေအတွက် နုကို တိုင်ပင်သလား။ နုကိုဆိုရင် ဖုတ်လေတဲ့ငါးပိ ရှိတယ်လို့တောင် မထင်ဘူး၊ အမှန်အတိုင်းက ကိုကိုရယ်၊ ဒီအိမ်ဟာ သူ့တယောက်တည်းပိုင်အိမ် မဟုတ်ပါဘူး။ တရားသဖြင့် ပြောရရင် ကိုကိုလည်း ပိုင်တဲ့အိမ်ပါ။ ကိုကို့အိမ်ဆိုတာ နုအိမ်လည်း ဟုတ်တာပဲ။ ခုတော့ နုတို့ကို သူထင်သလို နေရာချပေးရုံနဲ့ အားမရလို့ နုတို့ကို အိမ်ပေါ်က နှင်ချချင်တဲ့ဆန္ဒနဲ့ ခုစကားမျိုး ပြောတာလား ကိုကို” </p>
	<p class="block_14">“တော်စမ်းပါ နုရယ်၊ နုဟာ အလကားနေရင်း မမကို အပြစ်မြင်ရာ ကျနေပါပြီ”</p>
	<p class="block_14">“ဒါကတော့ ကိုကိုကိုယ်တိုင် ကိုကို့မမဘက်က ရှိနေတာကို၊ ကောင်းပြီ ကိုကို၊ နုတို့ကို ဒီအိမ်မှာ မနေစေ့ချင်ရင် နု မနေဘူး၊ ဒါပေမဲ့ နုအိမ်ကိုတော့ သူ မနေစေဘူး၊ နုတို့လည်း မနေဘူး၊ နုတို့အတွက် အစိုးရဆီမှာ အိမ်ခန်းနေရာ တောင်းရင်ရမှာပဲ” </p>
	<p class="block_14">သည်အကြောင်းမှာ အစပြုကာ လင်မယားချင်း စကားများသည်။ အဆုံးမှာ ဒေါ်နုနုခင် ငိုသည်။ ညကဆိုလျှင် တညလုံးလိုလို စကားတတွတ်တွတ် ပြောသည်။ ကြာတော့ ဦးထွန်းတင်သည် စိတ်ညစ်ညူးလာသည်။ အရက်ကို မူးအောင်သောက်ပြီး အိပ်သည်။ </p>
	<p class="block_14">ထိုအဖြစ်တွေကို ဒေါ်ကေသီ ကြားသည်၊ မြင်သည်။ </p>
	<p class="block_14">ထိုအခါ ဦးထွန်းတင်သည် စိတ်ညစ်ညူးလာရသည်။ တဖက်က မမဖြစ်သူ၏ ဩဇာကိုလည်း မလွန်ဆန်ရဲ။ တဖက်မှ မယားဖြစ်သူနှင့်ပတ်သက်၍ ယခုလိုအခြေအနေမျိုးတွင် ဇွတ်တရွတ် မပြုမူသင့်ဟု ယူဆလာ၏။ </p>
	<p class="block_14">ဒေါ်ကေသီနှင့် ဒေါ်နုနုခင်တို့၏ပြဿနာသည် ဤမျှဖြင့် ဆုံးခန်းမတိုင်ပေ။ ဒေါ်နုနုခင်က ဒေါ်ကေသီသည် ဦးထွန်းတင်ကို ကြိုးဆွဲလွန်းသည် မြင်၏။ ဒေါ်ကေသီကမူ ဒေါ်နုနုခင်သည် လင်သားကို အနိုင်ကျင့်လွန်းသည်ဟု ယူဆ၏။ </p>
	<p class="block_14">သည်ကြားမှာ ညီညီခင်နှင့်စပ်လျဉ်းသော ပြဿနာကလည်း ပေါ်ပေါက်လာချေသေးသည်။ </p>
	<p class="block_14">ယခုနှစ် ကျောင်းပြန်ဖွင့်ချိန်တွင် ညီညီခင်သည် တက္ကသိုလ်သို့ တက်ရောက် ပညာသင်ကြားခွင့် ရရှိပြီဖြစ်၏။ ထိုအချိန်အထိ ကိုကိုထွန်း ကျောင်းပြန်တက်ရေးကိစ္စမှာ များစွာ ရေရာခြင်း မရှိသေးပေ။ </p>
	<p class="block_14">ညီညီခင်သည် ကျောင်းတက်ရသည့် အချိန်လောက်တွင် အိမ်သို့ သူ့မိတ်ဆွေသစ် တယောက်ကို ခေါ်ယူလာခဲ့လေသည်။ </p>
	<p class="block_14">ထိုမိတ်ဆွေသစ်ကား စဝ်ရွှေဝင်းတည်း။ </p>
	<p class="block_14">စဝ်ရွှေဝင်းသည် ရှမ်းပြည်နယ် ဝန်ကြီးတယောက်၏ သားဖြစ်သည်။ </p>
	<p class="block_14">သူသည် အလယ်တန်း ကုန်ဆုံးသည်အထိ တောင်ကြီးမြို့၊ ကမ္ဘောဇကောလိပ်တွင် ပညာသင်ယူခဲ့သူဖြစ်၏။ အထက်တန်းပညာရပ်များကိုမူ ဒါဂျီလင်တွင် သင်ယူခဲ့လေသည်။ မူလက ဂျီအီးစီစာမေးပွဲကို ဖြေဆိုပြီး အင်္ဂလန်ရှိ တက္ကသိုလ်တခုခုတွင် တက်ရောက် ပညာသင်ယူရန် ရည်ရွယ်ခဲ့၏။ သို့သော် မိခင်ဖြစ်သူက ဝေးလံသောအရပ်တွင် ကာလကြာမြင့်စွာ ခွဲခွာထားခဲ့ရခြင်း အတွက် စိတ်မချနိုင်တော့သည် ဖြစ်သောကြောင့် ထိုသူငယ်သည် ယခုနှစ်တွင် ရန်ကုန်တက္ကသိုလ်သို့ ရောက်ရှိလာခဲ့ခြင်း ဖြစ်လေသည်။ </p>
	<p class="block_14">သို့သော် ညီညီခင်နှင့် စဝ်ရွှေဝင်းတို့သည် ကျောင်းမဖွင့်မီကပင် သိကျွမ်း ခင်မင်ကြပြီး ဖြစ်လေသည်။ </p>
	<p class="block_14">ဒေါ်ကေသီရော ဦးထွန်းတင်ပါ ညီညီခင်၏ မိတ်ဆွေသစ်ကို လိုလား ခင်မင်ကြရသည် ဖြစ်၏။ သို့သော် ဒေါ်နုနုခင်သည် ထိုသူငယ်ကို မျက်နှာကြောမတည့် မှတ်ယူသည်။ </p>
	<p class="block_14">လွန်ခဲ့သောတညနေခင်းကမူ ညီညီခင်သည် စဝ်ရွှေဝင်းကို အိမ်သို့ဖိတ်ခေါ်ပြီး ညစာထမင်းပွဲ တည်ခင်းကျွေးမွေး၏။ ထိုထမင်းစားပွဲတွင် အရက် သေခွက်များပါ တည်ခင်းထားရှိသည်ကို တွေ့ရသောအခါ ဒေါ်နုနုခင်သည် ကြီးစွာတုန်လှုပ်ခဲ့ရလေသည်။ အသက် ၂၀ မပြည့်တတ်သေးသော လူငယ်ကလေးများနှင့် အရက်သေခွက်များပါသော ထမင်းစားပွဲကို ဒေါ်နုနုခင်သည် ဘယ်လိုမျှ နှစ်သက်နိုင်ခြင်း မရှိခဲ့ပေ။ </p>
	<p class="block_14">အမှန်စင်စစ် ထိုနေ့ညနေက ထမင်းစားပွဲသို့ ဒေါ်နုနုခင်သည် ရောက်ရှိလာဖွယ်ရာ အကြောင်းမရှိပေ။ </p>
	<p class="block_14">ဒေါ်နုနုခင်သည် ခြေထောက်တဖက် ကောင်းစွာ မသန်စွမ်းတော့သည့်အချိန်မှစ၍ အောက်ထပ် ထမင်းစားပွဲများသို့ အကြောင်းတစုံတရာ မထူးခြားဘဲလျက် ရောက်လာခြင်း မရှိခဲ့ပေ။ သို့သော် ထိုညနေကမူ ဒေါ်နုနုခင်သည် ထမင်းစားပွဲသို့ ရောက်လာသည်။ ပြင်ဆင်ထားသော ထမင်းစားပွဲကို ကြည့်ပြီး နှာခေါင်း ရှုံ့သည်။ အပြစ်ပြောသည်။ ထိုအခါ ဒေါ်နုနုခင်သည် ပထမဦးစွာ ညီညီခင်နှင့် စ၍ ရင်ဆိုင်ရသည်။ </p>
	<p class="block_14">ညီညီခင်ပြောလာသော အရက်သေခွက်ပါဝင်သည့် ညစာစားပွဲသည် အထက်တန်းစားများ၏ ယဉ်ကျေးမှုတရပ်ဟု ဆိုလာခြင်းကို ဒေါ်နုနုခင်သည် လုံးဝ မကျေနပ်။ </p>
	<p class="block_14">“မှန်တယ် မေမေ၊ မေမေ့အမြင်မှာတော့ ဒီလိုထမင်းစားပွဲမျိုးကို နှာခေါင်း ရှုံ့မှာပဲ၊ အပြစ်တင်မှာပဲ၊ တကယ်တော့ မေမေတို့ခေတ်က ကျန်ခဲ့ပြီ။ မေမေတို့ အသိုင်းအဝိုင်းက ပျက်စီးသွားပြီ။ ဒီတော့ မေမေနားမလည်နိုင်တာသာ ဖြစ်တယ်။ ဒီထမင်းစားပွဲအတွက် ဘယ်လိုပြင်ဆင်ရမယ်ဆိုတာ မေမေ နားမလည်ပေမဲ့ ဖေဖေကိုယ်တိုင် နားလည်လို့ ဖေဖေ ခွင့်ပေးထားတာပဲ၊ ဒီပုလင်းတွေဆိုတာလည်း ဖေဖေ့ပုလင်းတွေပဲ” </p>
	<p class="block_14">ညီညီခင်၏ ကြွပ်ဆတ်ဆတ်စကားကို ဒေါ်နုနုခင် နာကြည်းသည်။ သူ့မှာ ဒုက္ခိတဖြစ်၍ သားဖြစ်သူ၏ စော်ကားခြင်းကိုပင်လျှင် ခံရသည် မှတ်ယူလာသည်။ သည့်ကြောင့် ဒေါ်နုနုခင်သည် သားကို အလျှော့မပေးချင်။ ထိုစကားအငြင်းအခုံတွင် ဒေါ်ကေသီ ဝင်ရောက်စွက်ဖက်လာပြီ ဆိုသောအခါ ပို၍ စိတ်မချမ်းသာစရာများ ပေါ်ပေါက်လာရ၏။ </p>
	<p class="block_14">ပြဿနာသည် ဤမျှဖြင့် မပြည့်စုံသေးပေ။ </p>
	<p class="block_14">မကြာမီပင် ဦးထွန်းတင်သည်လည်းကောင်း၊ စဝ်ရွှေဝင်းဆိုသော သူငယ်သည်လည်းကောင်း ရောက်လာ၏။ ထိုအခါ ဒေါ်နုနုခင်သည် သူ၏ မကျေနပ်နိုင်ခြင်းကို လင်သားဖြစ်သူအား တိုင်တည်ရန်ကိစ္စကို ခေတ္တမျိုသိပ်ထား၏။ </p>
	<p class="block_14">သည်အခိုက်မှာပင် ညီညီခင်သည် ထမင်းစားပွဲသို့ နုငယ်ငယ်ပါ ပါဝင်ရန် ခေါ်ယူ၏။ ဒါကိုလည်း ဒေါ်နုနုခင်သည် မနှစ်သက်။ နုငယ်ငယ်သည်မူ ဘာမျှ ငြင်းဆန်နိုင်ခြင်း မရှိပေ။ သို့ဖြင့် ထမင်းစားပွဲ စကြသည်။ ထမင်းပွဲ၌ ဒေါ်ကေသီ၊ ဦးထွန်းတင်၊ ညီညီခင်၊ နုငယ်ငယ်နှင့် စဝ်ရွှေဝင်းတို့ ထိုင်ကြသည်။ ကိုကိုထွန်းကိုကား ဖိတ်ခေါ်ခြင်း မပြုကြပေ။ ထိုကိစ္စနှင့်ပတ်သက်၍ ကိုကိုထွန်း ကိုယ်၌က မည်သို့မျှ စိတ်မှတ်ထားမည် မဟုတ်စေကာမူ ဒေါ်နုနုခင် စိတ်မကောင်း။ သူ ထမင်းပွဲသို့ လာမည်မဟုတ်သည်ကို ထမင်းပွဲကလူအားလုံး နားလည်ပြီး ဖြစ်ဟန်ရှိ၏။ </p>
	<p class="block_14">ဒေါ်နုနုခင်သည် ဧည့်ခန်း ငုတ်တုတ်ကုလားထိုင်တွင် ထိုင်ရင်း ထမင်းပွဲကို စိတ်မသက်မသာနှင့် ကြည့်နေခဲ့၏။ </p>
	<p class="block_14">ထမင်းစားပွဲ ပြီးသောအခါ သူတို့သည် ဧည့်ခန်းဘက်သို့ လာကြ၏။ ထိုအခါ စဝ်ရွှေဝင်းသည် နုငယ်ငယ်၏ ခါးကိုဖက်ရင်း ခေါ်ဆောင်လာခဲ့လေသည်။ နုငယ်ငယ် ရှက်သည်၊ ကြောက်သည်၊ မျက်နှာမထားတတ်။ သို့သော် ညီညီခင်၊ ဦးထွန်းတင်၊ ဒေါ်ကေသီတို့ကမူ မည်သို့မျှ ထူးခြားဟန် မရှိပေ။ </p>
	<p class="block_14">ထိုအဖြစ်ကို ဒေါ်နုနုခင် မြင်ရသောအခါ ဒေါသအရှိန်သည် သူ့တကိုယ်လုံးကို လွှမ်းဖုံးလေတော့သည်။ သူ ရပ်တည်ရာ မရတော့ပေ။ </p>
	<p class="block_14">အပျိုဖော်ဝင်စ သူငယ်မကလေးတယောက်၏ ခါးကို လူပျိုပေါက်တယောက်က ဖက်သိုင်းလာခြင်းကို မည်သည့်အသွင်မျိုးဖြင့်ဖြစ်စေ ဒေါ်နုနုခင် မကြည့်ချင်၊ မမြင်ချင်။ အထူးသဖြင့် ယခုလို မိဘမောင်ဖွားရှေ့တွင် ဖက်သိုင်းလာခြင်းကို စက်ဆုပ်ရွံရှာဖွယ်ရာဟူ၍ ဒေါ်နုနုခင် မှတ်ယူသည်။ သို့ပါလျက် ဖခင် အဒေါ်နှင့် မောင်ဖြစ်သူတို့သည် မည်သို့မျှ စိတ်ချောက်ချား တုန်လှုပ်ခြင်း မရှိကြသည်ကို ဒေါ်နုနုခင် ပို၍စိတ်ဆိုးသည်။ </p>
	<p class="block_14">“ငယ်ငယ်” </p>
	<p class="block_14">ဒေါ်နုနုခင်၏အသံသည် တုန်နေ၏။ </p>
	<p class="block_14">ဒေါ်နုနုခင်၏ စိတ်လှုပ်ရှားမှုကို အခြားသူတို့ နားလည်နိုင်ခြင်း မရှိစေကာမူ ငယ်ငယ်သည် ချက်ချင်း နားလည်လိုက်သည်။ </p>
	<p class="block_14">“မေမေ အိမ်ပေါ်တက်မယ်” </p>
	<p class="block_14">အသံသည် မာကျောသည်။ ခက်ထန်သည်။ </p>
	<p class="block_14">ငယ်ငယ်သည် သူ့ခါးကို သိုင်းဖက်ထားသော စဝ်ရွှေဝင်း၏လက်မောင်းထဲမှ ရုန်းထွက်ပြီး မိခင်ရှိရာသို့သွားသည်။ မိခင်ကို တွဲခေါ်ပြီး အိမ်ပေါ်သို့ပို့၏။ သည့်နောက် ငယ်ငယ်သည် အောက်ထပ်သို့ ပြန်၍မဆင်းရတော့ပေ။ ငယ်ငယ် ကျေနပ်သည်။ </p>
	<p class="block_14">သို့သော် သည်မှာပင် ပြဿနာသည် ပေါက်ကွဲရပြန်၏။ </p>
	<p class="block_14">ဧည့်သည်တော် စဝ်ရွှေဝင်း ပြန်သွားသောအခါ ဒေါ်နုနုခင်သည် ပထမတွင် ညီညီခင်နှင့် လည်းကောင်း၊ ဦးထွန်းတင်နှင့်လည်းကောင်း စကားများရသည်။ သည်စကားမှာ ဒေါ်ကေသီလည်း ဆက်စပ် အကျုံးဝင်လာသည်။ ထိုအခါ ဒေါ်နုနုခင်ပင်လျှင် အရှုံးပေးရအံ့သောအခြေသို့ ဆိုက်ရောက်လာ၏။ သို့သော် ဒေါ်နုနုခင်သည် လွယ်လွယ်နှင့် အရှုံးမပေး။ မျက်ရည်ကို သွန်ချသည်။ သူ့အိပ်ခန်းသို့ မဝင်။ လင်သား၏အိပ်ခန်းသို့သာ ဝင်ပြီး စကားတွတ်တွတ် ဆိုသည်။ ဦးထွန်းတင်သည် ဘယ်လိုမျှ ရုန်းထွက်မရ။ </p>
	<p class="block_14">သည်ညက ည ၁၂ နာရီလောက်အထိ ဦးထွန်းတင်သည် ဒေါ်နုနုခင်၏ စိတ်ညှဉ်းဆဲ နှိပ်စက်ခြင်းကို ခံယူခဲ့ရလေတော့သည်။ </p>
	<p class="block_14">အစကတော့လည်း ဦးထွန်းတင်သည် ဒေါ်နုနုခင်နှင့် ပတ်သက်၍ ဤမျှ ကြီးကျယ်သော စိတ်အနှောင့်အယှက်မျိုး တွေ့ရလိမ့်မည်ဟု လုံးဝမထင်မှတ်ခဲ့ပေ။ ထိုဇနီးသည် မိမိ၏စိတ်နှလုံးကို ဤမျှ ညှဉ်းပန်းနှိပ်စက်လာလိမ့်မည်ဟူ၍ လည်းကောင်း၊ မိမိအသိုက်အဝန်းနှင့်ပတ်သက်၍ ဤမျှ စိတ်ပျက်စရာ ကောင်းလောက်အောင် အဟန့်အတား၊ အဖျက်အဆီးများ ဖြစ်လာလိမ့်မည်ဟူ၍ လည်းကောင်း တွေးထင်မိခြင်း မရှိခဲ့ပေ။ </p>
	<p class="block_14">ဒေါ်နုနုခင် ဆေးရုံမှ ဆင်းလာစကမူ ဦးထွန်းတင်သည် ဒေါ်နုနုခင်အတွက် အမှန်တကယ်ပင် ယူကျုံးမရ ဝမ်းနည်းခဲ့ရလေသည်။ ဒေါ်နုနုခင်ကိုယ်တိုင် သူ၏ ရောဂါဝေဒနာနှင့် ပတ်သက်၍ အဘယ်မျှ ကြိတ်မှိတ်ခံစားနိုင်ခဲ့သည်မှန်စေ၊ ဦးထွန်းတင်သည် ဒေါ်နုနုခင်ကို အကြင်နာပိုခဲ့ရသည်။ အသနားပိုခဲ့ရသည်။ ဤသို့ဖြင့် သံယောဇဉ်ကြိုးသည် ပိုမိုခိုင်မြဲခြင်း ရှိခဲ့လိမ့်မည်ဟုသာ ယုံကြည် ယူဆခဲ့၏။ </p>
	<p class="block_14">သမီးယောက်မ အရေးအခင်း ပြဿနာမျိုးကိုကား ဦးထွန်းတင်သည် များစွာ အလေးအနက်ထား စိတ်ရှုပ်ခံခြင်း မပြုခဲ့ပေ။ မပြုသင့် မပြုအပ်ဟု သူ ယူဆသည်။ ယခုအခါ၌ ဦးထွန်းတင်သည် မိမိ၏အစ်မဖြစ်သူနှင့် ပတ်သက်၍လည်းကောင်း မိမိ၏ဇနီးဖြစ်သူနှင့် ပတ်သက်၍ လည်းကောင်း အတန်အသင့် နားလည်ခဲ့ပြီဟုလည်း ယူဆ၏။ အမှန်ဆိုရလျှင် ထိုနှစ်ဦးစလုံး၌ပင် အပြစ်အနာအဆာများ ရှိကြသကဲ့သို့ ထိုနှစ်ဦးစလုံး၌ မြတ်နိုး လေးစားဖွယ်ရာများသည်လည်း ရှိကြသည်ဟု သူ ယူဆသည်။ </p>
	<p class="block_14">သို့သော် ကုန်လွန်ခဲ့သော နွေရာသီလောက်က အစပြုကာ ဤအိမ်ထောင်စု အသိုက်အဝန်းသည် စိတ်ချမ်းသာမှု ကင်းမဲ့လာသည်ဟူ၍ သူ ထင်မှတ်လာသည်။ ဒေါ်နုနုခင်သည် သနားစရာ ကောင်းသည် မှန်သော်လည်း မျက်ရည်သွယ်ကျ ငိုယိုကာ အတောသတ်နိုင်ခြင်းမရှိသော ပြစ်တင်စကားတို့ကို တတွတ်တွတ် ပြောဆိုတတ်ခြင်းကို သူသည် ရွံမုန်းလာ၏။ ဒေါ်ကေသီသည်လည်း ဒေါ်နုနုခင်နှင့်ပတ်သက်လျှင် အပြစ်အနာအဆာများကို ရှာဖွေထုတ်ဖော် တတ်လွန်းသည်ဟု ထင်၏။ </p>
	<p class="block_14">သည်မှာ ပေါက်စမ၏ပြဿနာကလည်း ရှိသေးသည်။ </p>
	<p class="block_14">အမှန်အားဖြင့်ဆိုရလျှင် ငယ်ငယ်၏မျက်လုံးများ၊ ကိုကိုထွန်း၏ မျက်လုံးများသည် သူ့အပေါ်၌ ပေါက်စမနှင့်ပတ်သက်၍ ပြစ်တင်ရှုတ်ချသော သဘောထား ထားရှိခြင်းကို ပြသနေပါကလားဟူ၍ ဦးထွန်းတင်သည် တစိုးတစိမျှ သံသယ မဖြစ်ခဲ့ချေ။ ထို့ကြောင့် ဦးထွန်းတင်သည် ပေါက်စမ၏ နုမျစ်လတ်ဆတ်ခြင်း၊ ဖွံ့ထွားကျစ်လျစ်ခြင်းတို့ကို ထပ်ဖန်တလဲလဲ စိတ်ကူးရောက်ခဲ့၏။ မိမိ၏စိတ်ကူးကို တပါးသူတို့သည် အဘယ်သို့နည်းနှင့်မျှ သိရှိလိမ့်မည်ဟူ၍ သူမထင်။ သို့ပါလျက် အစ်မဖြစ်သူ ဒေါ်ကေသီသည် သူ့အား ပေါက်စမအပေါ်တွင် မျက်နှာသာ ပေးလွန်းသည်ဟု အပြစ်ဆိုချင်သည်။ တခါတွင်လည်း -</p>
	<p class="block_14">ထိုတခါဆိုသော အချိန်ကာလသည် စင်စစ် ကြာမြင့်လှသေးသည်ကား မဟုတ်ပေ။</p>
	<p class="block_14">ဒေါ်နုနုခင်၏ အိပ်ခန်းနေရာ ပြောင်းရွှေ့ပြီးစအခါ ဖြစ်သည်။ ထိုနေ့သည် တနင်္ဂနွေနေ့လည်း ဖြစ်၏။ နေ့ခင်းမှာ အိမ်ကြီးသည် ခြောက်သွေ့နေ၏။ </p>
	<p class="block_14">ဦးထွန်းတင်သည် ဇနီးဖြစ်သူ၏ အခန်းသို့ လာခဲ့သည်။ အခန်းဝတွင် အခန်းတွင်းမှ ထွက်လာသော ပေါက်စမကို ပက်ပင်းတွေ့သည်။ ပေါက်စမက မမြင်ဟန်ပြုသည်။ </p>
	<p class="block_14">ထိုအချိန်က ဦးထွန်းတင်သည် အမှန်ပင် ပေါက်စမနှင့်ပတ်သက်၍ မည်သည့် ကြိုတင် ကြံစည်မှုမျိုးမျှ ရှိခဲ့သည်ကား မဟုတ်ပေ။ သို့သော် ပေါက်စမကို ရုတ်ခြည်းတွေ့ရသောအခါ စိတ်သည် လှုပ်ခတ်၏။ သူ့ကို လွန်သွားသော ပေါက်စမကို လှမ်းခေါ်သည်။ ပြီး ပေါက်စမ၏ လက်တဖက်ကို ဆတ်ခနဲ ဆွဲသည်။ ပေါက်စမ၏ခန္ဓာကိုယ်ကို တံခါးအကွယ်နံရံမှာ ကပ်လိုက်ပြီး ဖက်အံ့ ကြံစည်သည်။ ပေါက်စမသည် ဇွတ်ပင် ရုန်းထွက်ကာ ဒေါ်နုနုခင်၏ အခန်းတွင်းသို့ ပြေးဝင်၏။ </p>
	<p class="block_14">သည်တော့လည်း ဦးထွန်းတင်သည် မည်သို့မျှ စိတ်ချောက်ချားခြင်း မရှိသောအသွင်ဖြင့် ဒေါ်နုနုခင်၏ အခန်းတွင်းသို့ ဝင်ခဲ့လေသည်။ </p>
	<p class="block_14">ဒေါ်နုနုခင်သည် အခန်းပြင်ဘက်မှ လှုပ်ရှားမှုများကို မမြင်ရ။ သို့ပေမဲ့ အခန်းပြင်ဘက်တွင် တစုံတခုသော လှုပ်ရှားမှုများ ပေါ်ပေါက်နေသည်ကိုကား သိ၏။ ထိုလှုပ်ရှားမှုများသည် အဘယ်သို့သော လှုပ်ရှားမှုမျိုး ဖြစ်မည်ဟူ၍ကား ခန့်လည်း မခန့်မှန်းတတ်။ ခန့်လည်း မခန့်မှန်းခဲ့။ </p>
	<p class="block_14">သို့သော် ပေါက်စမ မိမိအခန်းတွင်းသို့ ဣန္ဒြေပျက် ပြန်လည်ဝင်ရောက်လာသည်ကို တွေ့ရသောအခါ စိတ်မှာ ရှုပ်ထွေးရ၏။ ရှေ့စဉ်နောက်ဆက် ဝင်ရောက်လာသော လင်သားဖြစ်သူကို တွေ့ရသောအခါ စိတ်မှာ သံသယဝင်ရ၏။ </p>
	<p class="block_14">ယခုအခါ၌ ဒေါ်နုနုခင်သည် စိတ်တွင်းမှ သံသယတခုခုကို အချိန်မရွေး ပြောပြနိုင်စွမ်းသော သတ္တိကို ပိုမိုပိုင်ဆိုင်ခဲ့သည်ဆိုရပေမည်။ ပေါက်စမ ပြန်လည် ထွက်ခွာသွားသည်နှင့် </p>
	<p class="block_14">“နေစမ်းပါဦး၊ ခုနက ဘာဖြစ်တာလဲ” </p>
	<p class="block_14">ထိုမေးခွန်းကို ကြားရသောအခါ ဦးထွန်းတင်သည် တုန်လှုပ်၏။ ရုတ်တရက် မျက်စိမျက်နှာပျက် ဖြစ်ရသည်ကို ချက်ချင်းပင် ဟန်ဆောင်ကာ </p>
	<p class="block_14">“ဘာဖြစ်လို့တုံး၊ ဘာမှ မဖြစ်ပါလား” ခပ်လေးလေးဆေးဆေး ဖြေသည်။ </p>
	<p class="block_14">“ဘာမှသာ မဖြစ်တယ်၊ ဟိုကောင်မလေး ဒီအခန်းထဲ ပြန်ဝင်လာပုံက မူမမှန်ဘူး၊ ပြီးတော့ ရှင့်ကြည့်ရတာကလည်း တခုခုဖြစ်လာသလိုပဲ” </p>
	<p class="block_14">“ဒါဟာ ဘာဆိုင်လဲ နုရဲ့၊ သူလည်း သူ့ကိစ္စနဲ့သူ၊ ကိုယ်လည်း ကိုယ့်ကိစ္စနဲ့ ကိုယ်ပဲဟာ” </p>
	<p class="block_14">“မဟုတ်ဘူး ကိုကို။ အခု ကိုကို အသက်လည်း ကြီးလာပြီ။ ဒီအချိန်မျိုးမှာကျမှ ကလေးကလားကိစ္စတွေ ဖြစ်လာမှာစိုးလို့” </p>
	<p class="block_14">ဟူသော သံသယစကားကို ဆိုသည်။ ဦးထွန်းတင်စိတ်မှာ မလုံလဲ။ </p>
	<p class="block_14">တခါတခါတော့လည်း ဦးထွန်းတင်သည် အသက် ၅ဝ ရွယ် ချဉ်းခဲ့ပြီဖြစ်သော မိမိအသက်အရွယ် အခြေအနေကို ထည့်သွင်းစဉ်းစားခြင်းဖြင့် သူသည် မည်သည့်ကလေးကလား အပြုအမူမျိုးကိုမျှ မပြုမူသင့်ဟု တွေးတော ဆင်ခြင်မိသေးသည်။ </p>
	<p class="block_14">သို့သော် သူ့စိတ်သည် ဒေါ်နုနုခင်နှင့် ပတ်သက်၍လည်းကောင်း၊ ပေါက်စမနှင့်ပတ်သက်၍ လည်းကောင်း၊ ဘယ်အခါမျှ စိတ်အလိုပြည့် အေးချမ်းရခြင်း မရှိသည်မှာ ကြာပြီဟုလည်း ထင်သည်။ </p>
	<p class="block_14">ပြီး သခင်ဖေသိန်းနှင့် တွေ့ဆုံ စကားစပ်ရခြင်းများ၊ သီသီမြိုင်။ </p>
	<p class="block_6">◾</p>
	<p class="block_14">ဇူလိုင်လကုန်လောက်တွင် ကိုကိုထွန်း ကျောင်းပြန်တက်မည်ဆိုခြင်းကို ဒေါ်နုနုခင်မှအပ မည်သူကမျှ ဟန့်တားကန့်ကွက်ခြင်း မပြုခဲ့ကြပေ။ သည်အချိန်မှာတော့လည်း ဦးထွန်းတင်သည် ကိုကိုထွန်းနှင့်ပတ်သက်၍ ထိုသူငယ် စိတ်ချမ်းသာသလို နေစေဟူသော သဘောထားမျိုး ထားရှိဟန်တူ၏။ </p>
	<p class="block_14">“သဘောပဲ ကိုထွန်း၊ ကိုထွန်း ကောင်းကောင်း မကျန်းမာသေးဘူးဆိုရင်တော့ မတက်နဲ့ပေါ့၊ အိမ်မှာနေရတာ ငြီးငွေ့လွန်းတယ်ဆိုရင်တော့ ကိုထွန်း ကျောင်းတက်ကြည့်ပေါ့၊ ဒါပေမဲ့ ကိုယ့်ကိုယ်ကိုယ် ကျန်းမာအောင် နေဖို့ဟာ အဓိကပဲ၊ ကျောင်းတက်ပေမဲ့ ငါ စာမေးပွဲအောင်မှ ဖြစ်မယ်ဆိုတာမျိုးတော့ တထစ်ချ စွဲမြဲ မထားနဲ့ပေါ့” </p>
	<p class="block_14">ဟူသော စကားမျှသာ ဆိုသည်။ </p>
	<p class="block_14">သည်အချိန်မှာတော့ ဦးထွန်းတင်သည် ကိုကိုထွန်းနှင့် ပတ်သက်၍ အခြား စိတ်အနှောင့်အယှက် ဖြစ်ဖွယ်ရာများ ထပ်မံပေါ်ပေါက်လာလိမ့်မည်ဟူ၍ စိုးရိမ်ကြောင့်ကြခြင်း မဖြစ်မိပေ။ သည်မျှ ကျန်းမာရေး ချို့တဲ့နေသော လူတယောက်သည် ပင်ပန်းကြီးစွာ လှုပ်ရှား လုပ်ကိုင်ရခြင်းမျိုးကို ရှောင်ရှားနိုင်လိမ့်မည်ဟု ယုံကြည်ထား၏။ </p>
	<p class="block_14">ဒေါ်ကေသီကမူ ကိုကိုထွန်း၏ကိစ္စဟူသမျှကို လုံးဝလျစ်လျူရှုထားဟန် ရှိပေပြီ။ </p>
	<p class="block_14">သို့ဖြင့် ကိုကိုထွန်း ကျောင်းပြန်တက်ခဲ့လေပြီ။ </p>
	<p class="block_14">သည်အချိန်တွင်းမှာပင် ဦးထွန်းတင်သည် သီသီမြိုင်နှင့် ပြဿနာကို အထင်အရှား စတင်လာခဲ့လေသည်။ </p>
	<p class="block_14">သီသီမြိုင်နှင့်ပတ်သက်၍ ဦးထွန်းတင်၏စိတ်နှလုံး မငြိမ်မသက် ဖြစ်ခဲ့သည်မှာ ကြာပေပြီ။ သို့သော် ဦးထွန်းတင်သည် များစွာ အမှတ်ထားခြင်း မရှိခဲ့ပေ။ များမကြာမီကမူ ရုံးသို့ရောက်၍ သီသီမြိုင်ကို တွေ့ရသည်နှင့် ဦးထွန်းတင်သည် သခင်ဖေသိန်းပြောသော စကားတွေကို ကြားယောင်လာသည်။ </p>
	<p class="block_14">ပထမတော့လည်း ဦးထွန်းတင်သည် သီသီမြိုင်နှင့်ပတ်သက်၍ အမှန်ပင် လေးစားအပ်သော စိတ်ထား မွေးမြူနိုင်ခဲ့သည်ဟု ထင်သည်။ ထိုကလေးမအား သမီးတယောက် တူမတယောက် အမှတ်ထားနိုင်၏။ သို့သော် သီသီမြိုင်၏ အပြုံးအရွှင်များ၌ တဖြည်းဖြည်း ကြည်နူးလာခဲ့သည်။ သီသီမြိုင်၏ ပခုံးကို ဖက်ရ၊ သီသီမြိုင်၏ ထိပ်ကို ပုတ်ရသည်ကိုပင် စိတ်နှလုံး တုန်ခါစေသော အဖြစ်အပျက်မျိုးပါကလား ဟူ၍လည်း တွေးတောထင်မြင်လာခဲ့၏။ </p>
	<p class="block_14">သီသီမြိုင်ဆိုသော မိန်းကလေးကမူ မည်သည်ကိုမျှ အတေးအမှတ် မထားခဲ့ပေ။ သူ့အဖို့တော့လည်း အလုပ်တာဝန်၌ ကျေပွန်ရမည်ဆိုခြင်းကို ဦးစွာ နှလုံးပိုက်ထား၏။ ဦးထွန်းတင်နှင့် ပတ်သက်လျှင်ကား လေးစားခင်မင်အပ်သော ပုဂ္ဂိုလ်တယောက်ဟု ယူဆရ၏။ </p>
	<p class="block_14">သီသီမြိုင်သည် မိန်းမပျိုကလေး တယောက်အနေဖြင့် အရာရှိတယောက်၏ အပါးတော်မြဲ အနေမျိုး တာဝန်ယူ ထမ်းရွက်ရသည်မှာ အဘယ်မျှ ဘေးအန္တရာယ် ကြီးမားနိုင်သည်ကို ကြိုတင် သိနားလည်ပြီးဖြစ်၏။ ဒါမျိုးဆိုသည်မှာလည်း မည်သည့် ပညာသင်ကျောင်းမျိုးကမျှ သင်ကြား ပေးလိုက်ခြင်း မပြုစေကာမူ အလုပ်ဝင်မည်ဟု အကြံပြုလိုက်သည်နှင့် ကိုယ်တိုင် အတွေ့အကြုံ မရှိသေးစေကာမူ အကြားအနာရှိပြီး ဖြစ်လာ၏။ တကယ်တမ်း အလုပ်ဝင်ရသောအခါ အသက် ၅ဝ ရွယ် လူကြီးတယောက်ထံမှာ အပါးတော်မြဲသဘောမျိုးဖြင့် အလုပ်လုပ်ရသည့်အတွက် သီသီမြိုင်သည် ရုံးခန်းတွင်း၌ တွေ့ရတတ်သော မတော်တဆ သို့မဟုတ် လုပ်ကြံမှု ဘေးအန္တရာယ် မျိုးကို မတွေ့နိုင်တော့ပြီဟု ယုံကြည်ခဲ့၏။ </p>
	<p class="block_14">ထို့ကြောင့်လည်း သီသီမြိုင်သည် ဦးထွန်းတင်၏ ရုံးလုပ်ငန်းများကို အရေးကြီးလျှင် ကြီးသလို ဆောင်ရွက်လုပ်ကိုင်ပေးရမည်ကိုပင် ဘယ်အခါမျှ ညည်းညူပူပန်ရခြင်း မဖြစ်ခဲ့ပေ။ တခါတရံ ၄ နာရီ ရုံးဆင်းပြီ ဖြစ်စေကာမူ အရေးကြီးသော နှုတ်ရွတ်စကားများကို လိုက်လံ ကူးယူပေးတတ်၏။ ထိုအခါမျိုး၌ ဦးထွန်းတင်သည် သီသီမြိုင်ကို သူ့ကားဖြင့် လိုက်၍ ပို့လေ့ရှိသည်။ </p>
	<p class="block_14">မိုးဦးကျလာသည့် အချိန်လောက်တွင် ဦးထွန်းတင်သည် မကြာမကြာ ဆိုသလို သီသီမြိုင့် အတွက် လက်ဆောင်ပစ္စည်းကလေးများကို ဝယ်ယူပေးတတ်လေ့ရှိ၏။ </p>
	<p class="block_14">“ညီမလည်း အလုပ် ပင်ပန်းလှတယ်၊ အစ်ကိုကြီးအလုပ်တွေဆိုရင် အချိန်ပိုခ မရဘဲ လုပ်ပေးရပေါင်း များပြီ၊ နောင်တော့ အစိုးရဆီက အချိန်ပိုခ မရတောင် အစ်ကိုကြီး ပေးပါမယ်ကွာ” </p>
	<p class="block_14">ဟုဆိုကာ လက်ဆောင်ပစ္စည်းအဖြစ် လက်ဆွဲအိတ်၊ အဝတ်စ၊ အလှပစ္စည်း စသည်များကို ဝယ်ပေးတတ်လေသည်။ </p>
	<p class="block_14">တခုသောတနင်္ဂနွေနေ့ တနေ့တွင်မူ ဦးထွန်းတင်သည် အရေးကြီးသော အစီရင်ခံစာတစောင် ရေးသားတင်သွင်းရန် လိုအပ်လာ၏။ နောက်တနေ့ဖြစ်သော တနင်္လာနေ့မှာလည်း အစည်းအဝေး ထိုင်စရာကိစ္စက ရှိသေးသည်။ သည့်အတွက် အစီရင်ခံစာကို တနင်္ဂနွေနေ့တွင် ပြီးစီးအောင် စီစဉ်ထားသင့်သည်ဟု ဦးထွန်းတင် ယူဆ၏။ ထို့ကြောင့် သီသီမြိုင်ကို အိမ်သို့လာရန် မှာသည်။ </p>
	<p class="block_14">စင်စစ် ဤကိစ္စသည် မည်သို့မျှ ပြဿနာတစုံတရာ ပေါ်ပေါက်လာဖွယ် မရှိဟုလည်း ဦးထွန်းတင်သည် ရိုးသားစွာ ယုံကြည်ထား၏။ </p>
	<p class="block_14">သို့သော် ထိုနေ့က သီသီမြိုင်ကို ပြန်ပို့၍ အိမ်သို့ပြန်လာသောအခါ </p>
	<p class="block_14">“ကိုယ့်သမီးအရွယ်၊ အဖေအရွယ်တွေဟာ ရုံးမှာလည်း ဒီလိုပဲ အစ်ကိုကြီးတွေ၊ ညီမတွေနဲ့ လုပ်ကြတာပဲလား၊ ပြောကြဆိုကြတဲ့လူတွေမှာ အရှက်ရှိမရှိတော့ နု မသိဘူး၊ ဒါပေမဲ့ နုဖြင့် နားရှက်လိုက်တာ အလွန်ပဲ” ဟူသောစကားကို နုက စပြောသည်။ ဦးထွန်းတင်က ပြန်၍ချေပသည်။ </p>
	<p class="block_14">ထိုအခါ စကားအချေအတင်သည် ပိုမိုရှုပ်ထွေးလာ၏။ </p>
	<p class="block_14">စကားစသာ ပိုမိုရှုပ်ထွေးလာသည် မဟုတ်ပေ။ ဦးထွန်းတင်အဖို့ အတွေးစသည်လည်း ပိုမိုရှုပ်ထွေးလာ၏။ </p>
	<p class="block_14">နောက်တကြိမ် သီသီမြိုင်ကို အိမ်သို့ ခေါ်လာခဲ့ပြန်သည် ဆိုသောအခါ ဒေါ်နုနုခင်သည် သီသီမြိုင်ကို ခေါ်၍ ထိုစကားကို ပြောပြန်လေတော့သည်။ </p>
	<p class="block_14">သည်တခါမှာတော့ ဦးထွန်းတင်သည် အမှန်ပင် စိတ်ထိခိုက်တုန်လှုပ်ခြင်း ဖြစ်ရလေတော့၏။ မိမိရယူထားသော မယားသည် ယခုမှပင် ကြောက်စရာကောင်းလောက်အောင် မသိနားမလည်ခြင်း၊ ရိုင်းပျစော်ကားခြင်းတို့ကို ပြုမူတတ်ပါကလားဟုလည်း တွေးတောလာမိ၏။ </p>
	<p class="block_14">ထို့ကြောင့် ယခုတကြိမ် သီသီမြိုင်ကို ထိုကလေးမ နေသော ရေကျော်ဘက်သို့ ပြန်၍ ပို့သောအခါ </p>
	<p class="block_14">“ဘာလဲ၊ ရုံးက စာရေးမကို အတွင်းဝန်ကိုယ်တိုင်က လိုက်ပို့ရသလား ကိုကို။ အိမ်က ဒရိုင်ဘာနဲ့ အပို့ခိုင်းလို့ မရဘူးလား” </p>
	<p class="block_14">ဟူသော ဒေါ်နုနုခင်၏စကားကို ဦးထွန်းတင်သည် မကြားဟန်ပြုကာ သီသီမြိုင်ကို သူကိုယ်တိုင် ကားမောင်းပြီး အိမ်မှထွက်ခဲ့သည်။ </p>
	<p class="block_14">အချိန်မှာ ၅ နာရီခန့်ဖြစ်၏။ </p>
	<p class="block_14">“ညီမကို အစ်ကိုကြီး စကားနည်းနည်းပြောချင်တယ်ကွယ်” </p>
	<p class="block_14">အိမ်ဝမှ ကားထွက်သည်နှင့် ထိုစကားကို ဆိုခဲ့သည်။ </p>
	<p class="block_14">ကားကိုလည်း ခါတိုင်းသွားနေကျအတိုင်း အင်းလျားလမ်းတလျှောက် မမောင်းဘဲ တက္ကသိုလ် ရိပ်သာလမ်းမှာ ကွေ့ချိုးကာ ကုက္ကိုင်းဘက်သို့ မောင်းခဲ့၏။ </p>
	<p class="block_14">“ဘာများပြောစရာရှိလို့လဲ အစ်ကိုကြီး”</p>
	<p class="block_14">သီသီမြိုင်သည် ထိုစကားကို ရိုးသားစွာဆို၏။ </p>
	<p class="block_14">“ပြောစရာတွေကတော့ အများကြီးပဲ ညီမ၊ ဒါတွေကို အစ်ကိုကြီး ပြောပြဖို့ လိုအပ်မယ် မလိုအပ်ဘူး စဉ်းစားနေခဲ့တာပဲ၊ ခုတော့ ပြောဖို့ လိုအပ်လာပြီ” </p>
	<p class="block_14">“ဘာအကြောင်းလဲ အစ်ကိုကြီး” </p>
	<p class="block_14">“အစ်ကိုကြီးအိမ်နဲ့ပတ်သက်လို့ပါ” </p>
	<p class="block_14">“ကိစ္စမရှိပါဘူး၊ သီ နားလည်နိုင်ပါတယ်၊ ဘာလဲ အစ်ကိုကြီး၊ ကနေ့ မမပြောတာနဲ့ ပတ်သက်လို့ မဟုတ်လား။ ဒါကတော့ အစ်ကိုကြီးရယ်၊ မမ ပြောမယ်ဆိုလည်း ပြောစရာ ဖြစ်နေတာကို၊ အမှန်က သီပြောခဲ့သလို အစကအတိုင်း အန်ကယ်နဲ့ သီသီ အသုံးအနှုန်းမျိုး ဆိုရင်တော့ ဘာမှ ပြောစရာမလိုဘူးပေါ့” </p>
	<p class="block_14">သီသီမြိုင်သည် ရှေ့ကားလမ်းသို့သာ အာရုံစူးစိုက်ရင်း တလုံးချင်း ပြောချလိုက်၏။</p>
	<p class="block_14">“ဘာလဲ ညီမ၊ အစ်ကိုကြီးကို အစ်ကိုကြီး ခေါ်ရတာ ဝန်လေးနေသလား” </p>
	<p class="block_14">“သီဟာ အမှုထမ်းတယောက်အနေနဲ့ အရာရှိတယောက်ရဲ့ ငြိုငြင်မှုမျိုးကို သိပ်ကြီးကျယ်တဲ့ ကိစ္စမျိုး မဟုတ်ရင် မခံချင်ဘူး၊ ဒီလိုပဲ လူတဖက်သား အထင်သေး အမြင်သေး ခံရတာမျိုးကိုလည်း သီ မခံချင်ဘူး၊ ဖြစ်နိုင်ရင်တော့ သီ တခုတောင်းပန်ပါရစေ အစ်ကိုကြီး၊ နောင်အခါ အချိန်ပိုလုပ်စရာ အရေးတကြီး အလုပ်တွေရှိရင် သီ ရုံးမှာသာ လုပ်ပါရစေ”</p>
	<p class="block_14">အသံသည် အနည်းငယ် တုန်ယင်နေ၏။ </p>
	<p class="block_14">ဦးထွန်းတင်သည် ကားကို ခပ်ဖြည်းဖြည်း မောင်းရင်း စဉ်းစားလာ၏။ မော်တော်ကားသည် အင်းယားမြိုင်လမ်းကို ကျော်ခဲ့လေပြီ။ </p>
	<p class="block_14">“အဲဒါတွေကြောင့် ညည်းကို အစ်ကိုကြီး ပြောစရာစကားတွေ ရှိတယ်လို့ ပြောတာ ညီမ” </p>
	<p class="block_14">ဦးထွန်းတင်၏ စကားသံသည် သွက်လက်လွတ်လပ်သော အသွင်ကို ဆောင်၏။ </p>
	<p class="block_14">“ကိစ္စမရှိပါဘူး အစ်ကိုကြီးရယ်၊ အခုတော့ သီ အိမ်ကို ပြန်ချင်တယ်၊ အစ်ကိုကြီး ပြောချင်တယ်ဆိုရင် ရုံးကျမှ ပြောတာပေါ့” </p>
	<p class="block_14">သီသီမြိုင်သည် သိမ်မွေ့ရန် လိုအပ်သည်ဟု သူ့ဘာသာ ယူဆထင်မြင်ချက်ဖြင့် စကားသံကို အနည်းငယ် နှိမ့်ချပြောဆိုလိုက်၏။ </p>
	<p class="block_14">ဦးထွန်းတင်သည် ဘာမျှစကားမပြန်ဘဲ ကားကိုသာ ဆက်၍မောင်းလာသည်။ မော်တော်ကားသည် ကုက္ကိုင်းလမ်းဆုံတွင် ဘယ်ဘက်သို့ ချိုးကွေ့လိုက်၏။ </p>
	<p class="block_14">သီသီမြိုင်သည် ဦးထွန်းတင်၏မျက်နှာကို တချက်လှမ်းကြည့်ပြီး </p>
	<p class="block_14"> “အခု ဘယ်ကိုသွားမှာလဲ အစ်ကိုကြီး” </p>
	<p class="block_14">အသံသည် အနည်းငယ်တုန်ယင်လာ၏။ စကားကို အဆုံးမသတ်သေးဘဲ </p>
	<p class="block_14">“အိမ်က မျှော်နေကြလိမ့်မယ် အစ်ကိုကြီး” </p>
	<p class="block_14">“ကိစ္စမရှိပါဘူးကွယ်၊ ညည်းအိမ်ကလူတွေက ညည်းအလုပ်ပြီးရင် ပြန်လာမှာပဲဆိုတာ သိကြပြီးသားပဲဟာ၊ အခု အစ်ကိုကြီးတို့ ဒီဘက်နားကို ခဏသွားကြမယ်” </p>
	<p class="block_14">“အလုပ်ပြီးပြီပဲ အစ်ကိုကြီး၊ အလုပ်ပြီးရင် သီ အိမ်ကိုပဲ ပြန်ချင်တယ်” </p>
	<p class="block_14">အသံသည် ပို၍တုန်ယင်လာ၏။ </p>
	<p class="block_14">“ညည်း အစ်ကိုကြီးကို အတွင်းဝန်နဲ့ စာရေးမ ဆက်ဆံနည်းမျိုး မဆက်ဆံဖို့ အစ်ကိုကြီး ပြောထားပြီပဲဥစ္စာ” </p>
	<p class="block_14">မော်တော်ကား၏အရှိန်သည် ပို၍သွက်လာ၏။ </p>
	<p class="block_14">သီသီမြိုင်၏ မျက်နှာသည် အနည်းငယ် ဖြူဖပ်ဖြူရော် ဖြစ်လာသည်။ သူသည် ဘာမျှမပြောတော့ဟု ဆုံးဖြတ်လိုက်၏။ </p>
	<p class="block_14">ကားကလေးသည် တနေရာတွင် လမ်းတဖက် လမ်းသွယ်ကလေးတွင်းသို့ ဝင်ခဲ့ပြီး သခင်ဖေသိန်း၏ ခြံဝင်းတွင်းသို့ ဝင်ခဲ့လေသည်။ </p>
	<p class="block_14">သီသီမြိုင်သည် ရင်ဖိုလာ၏။ သို့သော် ထိတ်လန့်စိတ်ကို အားခဲပြီး တင်းထားသည်။ </p>
	<p class="block_14">ကားရပ်လိုက်သော်လည်း ကားပေါ်က ရုတ်တရက် မဆင်း။ ဦးထွန်းတင် ကိုယ်တိုင် တံခါးဖွင့်ပေးပြီး အဆင်းခိုင်းပြီ ဆိုတော့လည်း အတွင်းဝန်မင်း၏ လက်ရေးတို လက်နှိပ်စက် စာရေးမသည် မနေဝံ့။ </p>
	<p class="block_14">အိမ်ထဲကို ဝင်ဖို့ ဝန်လေးသည်။ သည်အိမ်သည် မည်သူ့အိမ်ဟူ၍လည်း သီသီမြိုင် မသိ။ သခင်ဖေသိန်း အိမ်ရှေ့ဘက် ထွက်လာသည်ကို မြင်ရသောအခါ သီသီမြိုင်အဖို့ ပို၍တုန်လှုပ်ရသည်။ </p>
	<p class="block_14">သို့သော် အတွင်းဝန်မင်း၏ အမိန့်အာဏာဟူသမျှကို ထိုစာရေးမကလေး မလွန်ဆန်ဝံ့။ </p>
	<p class="block_14">ဦးထွန်းတင်သည် သီသီမြိုင့်ကို အိမ်အရှေ့ဘက် ဝရန်တာဆီသို့ ခေါ်လာ၏။ သည်မှာ အထိုင်ခိုင်းသည်။ </p>
	<p class="block_14">ထို့နောက် ဦးထွန်းတင်နှင့် သခင်ဖေသိန်းသည် သီသီမြိုင်ကို ထားခဲ့ပြီး အိမ်တွင်းသို့ ပြန်၍ဝင်သွား၏။ ခဏအကြာတွင် ဦးထွန်းတင်သည် သီသီမြိုင်ရှိသောနေရာသို့ ပြန်ရောက်လာ၏။ </p>
	<p class="block_14">သီသီမြိုင်သည် တဖက်ခြံဆီသို့သာ အာရုံကို စူးစိုက်ထား၏။ သူသည် ဘာကိုမျှ တွေးတော စဉ်းစားမရလောက်အောင် စိတ်ရှုပ်နေ၏။ အနေလည်း ကျုံ့သည်။ </p>
	<p class="block_14">ဦးထွန်းတင်နှင့် မရှေးမနှောင်းတွင် ကုလားကပြားဟု ထင်ရသော လူတယောက်သည် ဝီစကီပုလင်း၊ ဖန်ခွက်တလုံးနှင့် ဆိုဒါဘူး၊ ရေခဲခွက်တို့ကို ယူလာ၏။ </p>
	<p class="block_14">သီသီမြိုင်၏ စိတ်အာရုံသည် အတွေးစတို့ဖြင့် ရစ်ထွေးနောက်ကျုနေ၏ ဦးထွန်းတင်နှင့် ပတ်သက်၍ မယုံသင်္ကာစိတ်သည် ရောက်လာချည် ထွက်သွားချည်နှင့် ရှိသည်။ သူသည် ရိုးသားသောစိတ်ထားဖြင့်လည်းကောင်း၊ ဦးလေးအရွယ်၊ ဖခင်အရွယ်ဟူသော အမှတ်ဖြင့် လည်းကောင်း လိုက်လျောဆက်ဆံမိသည် ကြောင့် ယခုအခါ၌ ထိုလူကြီး၏ ထောင်ချောက်တွင်းသို့ ကျရောက်ရအံ့ အခြေအနေကို ရင်ဆိုင်ရပြီလားဟု စိုးရိမ်ခြင်းနှင့်အတူ မိမိကိုယ်ကိုယ် ပြစ်တင်မိခြင်းလည်း ဖြစ်မိ၏။ ဦးထွန်းတင်သည် ရာထူးဂုဏ်ရှိန် အသက်အရွယ်တို့ကို ထောက်ချင့်၍ လည်းကောင်း၊ မိမိအား သက်ညှာစာနာတတ်သော စိတ်ထားဖြင့်လည်းကောင်း ရက်စက် ယုတ်မာသော အကြံအစည်မျိုး မကြံစည်တန်ရာဟုလည်း တွေးသည်။ မည်သို့ဖြစ်စေ ရင်ဆိုင်ရအံ့သော မည်သည့် အခြေအနေမျိုးကိုမဆို ရင်ဆိုင်ဝံ့သော သတ္တိမျိုး မွေးရမည်ဟုလည်း စိတ်ကို တင်းသည်။ </p>
	<p class="block_14">ဦးထွန်းတင် ရောက်လာသောအခါ မိမိစိတ်တွင် ဘာမျှလှုပ်ရှားခြင်း မဖြစ်ဘိသကဲ့သို့ ဟန်လုပ်၍ နေလိုက်၏။ </p>
	<p class="block_14">“ညည်း အစ်ကိုကြီးကို မယုံသင်္ကာဖြစ်နေသလား” ဟူသောစကားကို ဆိုလာသည်။ </p>
	<p class="block_14">သီသီမြိုင်သည် ဘာမျှနှုတ်တုံ့မပြန်ဘဲ နေသည်။ </p>
	<p class="block_14">“အစ်ကိုကြီး တောင်းပန်ပါတယ် ညီမ၊ ကနေ့အဖြစ်အပျက်တွေနဲ့ ပတ်သက်လို့ အစ်ကိုကြီး စိတ်မကောင်းဘူး၊ အမှန်က အစ်ကိုကြီးဟာ ဒီမိန်းမနဲ့ ပတ်သက်ပြီး အမြဲ စိတ်အနှောင့်အယှက် ဖြစ်ခဲ့ရတယ် ညီမ” </p>
	<p class="block_14">ဦးထွန်းတင်သည် အရက်ပုလင်းကို ငှဲ့ထည့်ရင်း စကားကို စသည်။ အရက်ဖန်ခွက်ကို အကြိမ်ကြိမ် မော့သောက်ရင်း သူ့အိမ်ထောင်ရေး၏ ကြေကွဲ ဝမ်းနည်းဖွယ်သောအဖြစ်ကို ပြောပြလေသည်။ </p>
	<p class="block_14">ယခုအချိန်၌ ဦးထွန်းတင်၏ အသက်အရွယ်သည် အသက် ၂ဝ ခန့် လျော့ကျ နုပျိုသွားဟန် ရှိ၏။ သူ့ဘဝ၏ ပင်ပန်းစိတ်ပျက်ဖွယ်ရာအသွင်များသည် ပိုမိုပေါ်လွင်လာ၏။ </p>
	<p class="block_14">သီသီမြိုင်သည် ဝတ္ထုတပုဒ်ကို ဖတ်နေရသည်ဟု ထင်မြင်လာသည်။ ထိုလူကြီးသည် အမှန်တကယ်ပင် စိတ်ပျက်ဖွယ်ရာသော အိမ်ထောင်ရေးဖြစ်စဉ်ကို နှစ်ကာလကြာမြင့်စွာ ရုန်းကန် လာခဲ့ရသည်ဟုလည်း ထင်မှတ်လာရ၏။ </p>
	<p class="block_14">“အမှန်က ဒါတွေအားလုံးဟာ အစ်ကိုကြီးရဲ့ အပြစ်တွေချည်းပဲလို့ အစ်ကိုကြီး ဝန်ခံပါတယ်” </p>
	<p class="block_14">ဦးထွန်းတင်၏အသံသည် တဖြည်းဖြည်း လေးပင်လာခဲ့လေသည်။ </p>
	<p class="block_14">သို့သော် သူပြောပြလိုသော အာသာဆန္ဒသည် ပိုမိုသွက်လက်လာ၏။ </p>
	<p class="block_14">“ဒါတွေကို အစ်ကိုကြီးအနေနဲ့ ပြောပြနေတာကို ကြားရတဲ့အတွက် ညီမအနေနဲ့ ရယ်ချင်ရယ်ပေမယ့်၊ ဒီအသက်အရွယ်ကျခါမှ နောင်တရတယ် ဆိုတာကို ပြက်ရယ်ပြုချင် ပြုပေလိမ့်မယ်၊ ဒါပေမဲ့ လူဆိုတာ အဆန်းသားကလား၊ အေးလေ၊ တကယ်တော့ လူတွေက ဆန်းကြယ်လှတာ မဟုတ်ပါဘူး၊ လူတွေကို လွှမ်းမိုးနေတဲ့စိတ်ကသာ ဆန်းကြယ်တာပါ၊ မဟုတ်ဘူးလားကွယ်” </p>
	<p class="block_14">ဦးထွန်းတင်သည် သီသီမြိုင့်ဆီက တုံ့ပြန်လာသောအဖြေတခုကို ကြားရလိမ့်မည်အထင်ဖြင့် သီသီမြိုင့်ကို စူးစိုက်ကြည့်လိုက်၏။ သီသီမြိုင်က တချက် လှည့်၍ကြည့်သောအခါ မျက်လုံးချင်း ဆုံမိသည်။ သီသီမြိုင်သည် ဦးထွန်းတင်ကို ရဲရဲရင်မဆိုင်ဝံ့။ </p>
	<p class="block_14">သီသီမြိုင်သည် ဘာမျှ နှုတ်တုံ့မပြန်ပေ။ </p>
	<p class="block_14">ဦးထွန်းတင်သည် အရက်ကို တကျိုက် မော့သောက်လိုက်၏။ သူသည် အတန်အသင့် မူးနေပေပြီ။ ထိုအခါ သူ့စိတ်တွင် ပြောရခက်သောစကားတို့သည် ပိုမိုရဲတင်းလာကြ၏။ </p>
	<p class="block_14">“ဒီမယ် ညီမ၊ လူတွေကို လွှမ်းမိုးနေတဲ့စိတ်ထဲမှာ ဘယ်စိတ်ဟာ အဆန်းကြယ်ဆုံးလို့ ညီမ ဆိုနိုင်သလဲဟင်” </p>
	<p class="block_14">သီသီမြိုင် မဖြေ။ စိတ်လည်း မဝင်စား။ သူ့စိတ်သည် အိမ်သို့သာ ရောက်နေ၏။ </p>
	<p class="block_14">“အစ်ကိုကြီးမေးတာကို ဖြေစမ်းပါ ညီမ” </p>
	<p class="block_14">ဦးထွန်းတင်သည် သီသီမြိုင်၏ပခုံးကို လက်တဖက်ဖြင့် လှမ်း၍ ဆုပ်ကိုင်ရင်း မေးလိုက်၏။ </p>
	<p class="block_14">ခါတိုင်းလည်း ဦးထွန်းတင်သည် သီသီမြိုင်၏ပခုံးသားများကို ဤသို့ ဆုပ်ကိုင်ခဲ့ဖူးသည် ဖြစ်၏။ သို့သော် ထိုအခါများကမူ သီသီမြိုင်သည် မည်သို့မျှ တုန်လှုပ်ခြင်း မဖြစ်ခဲ့ပေ။ ယခုတကြိမ်မူ ရင်ထဲက တုန်လှုပ်သည်။ </p>
	<p class="block_14">သီသီမြိုင်သည် သူ့ပခုံးထက်မှ ဦးထွန်းတင်၏ လက်ကိုဖယ်ရှားရင်း </p>
	<p class="block_14">“သီ ဘာမှမသိဘူး” </p>
	<p class="block_14">“မှန်တယ် ညီမ၊ မှန်တယ်၊ ညည်း ဘာမှမသိနိုင်ဘူး၊ အမှန်က ချစ်တယ်ဆိုတဲ့အကြောင်းကို ပြောကြစတမ်းဆိုရင် ညည်းတို့အရွယ်တွေဟာ အသဲဆုံး၊ အကဲဆုံးပဲ၊ ဒါပေမဲ့ ညည်းတို့အရွယ်တွေ ဟာ ဘာမှသိကြတာ မဟုတ်ဘူး။ </p>
	<p class="block_14">ဦးထွန်းတင်သည် စကားစကိုဖြတ်ပြီး သီသီမြိုင့်ကို စေ့စေ့ကြည့်နေပြန်၏။ သီသီမြိုင်၏ မျက်နှာပြင်သည် ရေခဲပြင်ကဲ့သို့ မာကျောအေးစက်သောအသွင်ကို ဆောင်နေသည်ဟု ထင်ရ၏။ </p>
	<p class="block_14">“ညည်းတို့အရွယ်တွေဆိုတာမျိုးက အချစ်ဆိုတာကို တကယ်တမ်း ရင်ထဲ နှလုံးထဲက ခံစားတတ်ကြတာ မဟုတ်ပါဘူး။ စိတ်ကူးအာရုံထဲကသာ ခံစားတတ်ကြတာ ညီမ၊ ဒါပေမဲ့ ညည်းတို့ကိုယ်တိုင်ကျတော့ အဲဒီအချိန်မှာ လှုပ်ရှားတတ်တဲ့ အချစ်စိတ်ဓာတ်ကို ရင်ထဲ နှလုံးထဲက လာတယ်လို့ ထင်ကြတယ်” </p>
	<p class="block_14">“အစ်ကိုကြီး မူးနေရင် ကားမောင်းဖို့ ခက်နေမယ်၊ မိုးလည်းချုပ်လှပါပြီ။ သီကို ပြန်ပို့ပါ အစ်ကိုကြီး” </p>
	<p class="block_14">သီသီမြိုင်သည် ဦးထွန်းတင်ကို လုံးဝ မကြည့်ဘဲ ပြောချလိုက်၏။ </p>
	<p class="block_14">ဦးထွန်းတင်ကမူ ထိုစကားကို လုံးဝ မကြားလိုဟန် သဘောထားဖြင့် သူ့အချစ်အဘိဓမ္မာကို ပြောပြနေ၏။ </p>
	<p class="block_14">“ညည်းတို့အရွယ်တွေတုန်းကတော့ အချစ်ဆိုတာကို အစ်ကိုကြီးလည်း စိတ်နဲ့ ခံစားကြည့်ခဲ့ဖူးပါတယ်။ ချစ်တယ်၊ ညားတယ်ဆိုတာ အကောင်းဆုံးသော ဘဝတခုကို တည်ဆောက်တာလို့ ထင်မှတ် စိတ်ကူးယဉ်ခဲ့တယ်။ အဲဒီတုန်းက အစ်ကိုကြီးဟာ နယ်ပိုင်ဝန်ထောက်တယောက်ပေါ့။ နယ်ပိုင်ဝန်ထောက်တယောက်ရဲ့မယားဟာ ဘယ်လိုမိန်းမ ဖြစ်ရမယ်လို့ စိတ်ထဲက မှန်းဆတယ်။ အဲဒီမှန်းဆချက်အတိုင်း နုကို အစ်ကိုကြီး လက်ထပ်ခဲ့တယ်။ နုဟာ ချောတယ်။ လှတယ်။ လိမ္မာတယ်။ ယဉ်ကျေးတယ်။ နုနဲ့ လက်ထပ်လိုက်တဲ့အချိန်မှာ အစ်ကိုကြီးဟာ နုကို ချစ်နေပြီလို့ပဲ ထင်ခဲ့တယ်။ အဲဒီအချိန်က အေးငြိမ်းကို အစ်ကိုကြီးမချစ်ဘဲ နေလို့ရတယ်လို့လည်း ထင်ခဲ့တယ်” </p>
	<p class="block_14">ယခုတော့လည်း ဦးထွန်းတင်၏ စကားကြောင်း၌ အတိတ်ဇာတ်ဟောင်းသည် ပြန်ပြောင်း ပါဝင်လာခဲ့ပြန်လေပြီ။ </p>
	<p class="block_14">သည်တကြိမ်မှာ အေးငြိမ်းအကြောင်းကို ကြိုတင်စိတ်ကူး စီမံထားခြင်း မရှိဘဲ အစပြု ပြောထွက်မိပြီ ဆိုသောအခါ ဦးထွန်းတင်၏ ရင်ထဲမှာ နာကျင်လာသည်။ </p>
	<p class="block_14">သီသီမြိုင်သည် အေးငြိမ်း၏အမည်ကို မကြားလိုက်ရသေးပေ။ </p>
	<p class="block_14">“အစ်ကိုကြီးဟာ အေးငြိမ်းလိုမိန်းမတယောက်ကို လွယ်လွယ်ကူကူနဲ့ မေ့ဖျောက်ရနိုင်မှာပဲလို့ ထင်ခဲ့တယ်၊ မေ့တယ်လို့တောင် ထင်မှတ်ခဲ့တယ်၊ အေးငြိမ်းကို အစ်ကိုကြီး ချစ်ခဲ့တယ်ဆိုတာ အသွေးအသားနဲ့သာ ဆိုင်တယ်လို့လည်း ထင်ခဲ့တယ်၊ ခုတော့ အေးငြိမ်းနဲ့ပတ်သက်ရင် အစ်ကိုကြီး ရင်ထဲက နာရတယ်” </p>
	<p class="block_14">သီသီမြိုင်သည် အမည်သစ်တခုကို ကြားလိုက်ရသည့်အတွက် ဦးထွန်းတင်၏စကားကို အနည်းငယ် စိတ်ဝင်စားလာ၏။ သို့သော် အမှောင်လွှမ်းလာပြီကို သိသော စိုးရိမ်စိတ်က ပိုမိုလွှမ်းကဲလာခဲ့လေသည်။ </p>
	<p class="block_14">ဦးထွန်းတင်သည်မူ အေးငြိမ်းနှင့်ပတ်သက်၍ အလွန်ကြေကွဲဖွယ်သော စကားကို ဆက်လက် ပြောပြနေပြန်သည်။ ယခုအခါ၌ ဦးထွန်းတင်သည် အမှန်ပင် စိတ်နှလုံး တုန်လှုပ်ချောက်ချားရဟန်၊ ဆွေးမြည့်ပူပန်ရဟန် ရှိလေ၏။</p>
	<p class="block_14">သည်မှာ ပြဿနာသည် မသိမသာ အစပြုလာခဲ့သည်ဟူ၍ သီသီမြိုင် သတိမထားခဲ့သေးပေ။ </p>
	<p class="block_14">ထို့ကြောင့်လည်း သီသီမြိုင်သည် ထိုအဖြစ်အပျက်ကို ရက်များမကြာမီအတွင်းမှာပင် မေ့ပျောက်ပစ်လိုက်လေ၏။ </p>
	<p class="block_14">သို့သော် ဦးထွန်းတင်ကိုယ်တိုင်ကမူ အသက် ၅ဝ တွင်းသို့ ရောက်လာခဲ့ပြီ ဖြစ်သောကြောင့် အချစ်နှင့်ပတ်သက်၍ အမှန်ပင် ရင့်ကျက်တည်ငြိမ် မှန်ကန်သော အတွေးအခေါ် အယူအဆများကို ရရှိလာခဲ့ဟန်ဖြင့် သီသီမြိုင်အား ချစ်ခြင်းမေတ္တာ၏အကြောင်းကို မကြာမကြာ ပြောဆိုလာတတ် လေသည်။ </p>
	<p class="block_14">ပထမတော့လည်း သီသီမြိုင်သည် အသက် ၅ဝ ရွယ် လူကြီးတယောက်ထံမှ ထိုသို့သော စကားများကို ကြားနာရသည်မှာ နားရှက်ဖွယ်ဟု မှတ်ယူ၏။ ကြားရဖန်များသောအခါ နားမှာ ခါးသက်လာ၏။ </p>
	<p class="block_14">သို့ဖြင့် မိုးရာသီကုန်ဆုံးသောနေ့တနေ့တွင် ပြဿနာသည် ပေါက်ကွဲလာခဲ့လေတော့သည်။ </p>
	<p class="block_14">ထိုနေ့သည် စနေတနေ့ ဖြစ်လေသည်။ </p>
	<p class="block_14">ရုံးများသည် ၁၂ နာရီခွဲတွင် လုပ်ငန်းသိမ်းမြဲဖြစ်၏။ သို့သော် နောက်တနေ့တွင် ဝန်ကြီးချုပ်၏အိမ်၌ ကျင်းပမည်ဖြစ်သော ကက်ဗိနက် အထူးအစည်းအဝေးသို့ တင်သွင်းရမည့် စီမံကိန်းတခုကို ဝန်ကြီးထံသို့ ယနေ့ည သွားရောက်ပေးပို့ရမည် ဖြစ်သောကြောင့် ဦးထွန်းတင်၏ ရုံးခန်းမှာ အလုပ်များ မသိမ်းနိုင်သေးပေ။ </p>
	<p class="block_14">နေ့တနာရီအထိ လက်ထောက်အတွင်းဝန်၊ အရာရှိများ၊ စာရေးကြီး၊ စာရေးငယ်များ၏ အကူအညီဖြင့် အချက်အလက်များကို စုဆောင်း ရှာဖွေခဲ့ရလေသည်။ ထိုအခါမှပင် ဦးထွန်းတင်သည် သူ့ရုံးမှ အမှုထမ်းများအနက် သီသီမြိုင်နှင့် မင်းစေ ကျော်တင့်တို့ နှစ်ယောက်မှအပဖြစ်သော အရာထမ်း အမှုထမ်း အားလုံးကို ရုံးဆင်းခွင့် ပေးလိုက်၏။ </p>
	<p class="block_14">သီသီမြိုင်အဖို့တော့လည်း အလုပ်ကိစ္စ အရေးကြီးလျှင် ကြီးသလို မိမိအနေဖြင့် အချိန်ပိုအလုပ် လုပ်ပေးရပေါင်း များလှပြီဖြစ်သောကြောင့် မဆန်းလှပေ။ ရုံးမှ အရာထမ်း အမှုထမ်းများ ပြန်သွားသောအခါ ဦးထွန်းတင်သည် မင်းစေကို အပြင်သို့လွှတ်၍ စားသောက်ဖွယ် ဝယ်စေ၏။ ဤသည်မှာလည်း ခါတိုင်း အချိန်ပို လုပ်ရသောအခါများ၌ ပြုလုပ်မြဲ အစဉ်အလာ ဖြစ်လေသည်။ </p>
	<p class="block_14">သီသီမြိုင်က အလုပ်စမည်ဆိုသောအခါ </p>
	<p class="block_14">“နေပါစေ ညီမ၊ အလုပ်က ဒီလောက်အရေးမကြီးပါဘူးကွယ်” </p>
	<p class="block_14">“ဘာဖြစ်လို့ အရေးမကြီးရမှာလဲ အစ်ကိုကြီး၊ ရေးရမယ့်စာတွေက များလို့ မပြီးရင် နက်ဖြန် ကက်ဗိနက်မှာ မမီဘဲ နေပါဦးမယ်” </p>
	<p class="block_14">စိုးရိမ်စိတ်ဖြင့် ပြောသည်။ </p>
	<p class="block_14">ထိုအခါ ဦးထွန်းတင်က ပြုံးသည်။ ထိုအပြုံးတွင် ထူးခြားသောအနက် ဆောင်သည်ကိုမူ သီသီမြိုင် သတိမထားလိုက်မိပေ။ </p>
	<p class="block_14">“ညည်းဟာလေ အလုပ်နဲ့များ ပတ်သက်လာရင် တယ်ပြီး ပူပန်တတ်တာပဲ၊ တကယ်တော့ အစ်ကိုကြီးနေရာမျိုးမှာ ညည်း ဝင်ပြီးလုပ်ရင် အလုပ်ကိစ္စတွေဟာ ဒီထက်ပိုပြီး တွင်ကျယ်ဦးမယ်” </p>
	<p class="block_14">ဦးထွန်းတင်သည် သီသီမြိုင်၏ပါးပြင်ကို လက်တဖက်ဖြင့် ဆွဲညှစ်ရင်း ပြောလိုက်၏။ သီသီမြိုင်သည် ခေါင်းကို ငုံ့ချလိုက်သည်။ </p>
	<p class="block_14">“တကယ်တော့ ကက်ဗိနက် အစည်းအဝေးက နောက်တပတ်မှပါ ညီမရဲ့၊ ခုဟာက အစ်ကိုကြီး ညီမကို စကားပြောချင်လို့” </p>
	<p class="block_14">“ရှင်” </p>
	<p class="block_14">အသိစိတ်က တုန်လှုပ်ထိတ်လန့်ခြင်း မရှိမီ ကွယ်ဝှက် ဖုံးကွယ်နေတတ်မြဲ မသိစိတ်က တုန်လှုပ်ထိတ်လန့်လွယ်သည်။ </p>
	<p class="block_14">“ဘာလဲကွယ့်၊ ညီမ သိပ်အံ့သြသွားပြီလားကွယ်၊ သိပ်လည်းမအံ့သြနဲ့ဦးလေ၊ နောက်ထပ်ပြီး ဒီထက်အံ့ဩစရာတွေကို ကြားရဦးမယ်” </p>
	<p class="block_14">သီသီမြိုင်သည် ရှင်းလင်းသောဝါကျများဖြင့် ပြောလာသည့်စကားတွေကို နားမလည်နိုင် အောင် ဖြစ်နေပြန်၏။ </p>
	<p class="block_14">“အစ်ကိုကြီး အိမ်ကမိန်းမကို ကွာဖို့ စဉ်းစားနေပြီ ညီမ” </p>
	<p class="block_14">“ဟင်” </p>
	<p class="block_14">“ကဲ အစ်ကိုကြီး မပြောဘူးလား၊ ညီမဟာ တဖြည်းဖြည်း အံ့ဩစရာတွေကိုချည်း ကြားရတော့မှာပါ ဆိုတာ” </p>
	<p class="block_14">သီသီမြိုင်သည် ဦးထွန်းတင်၏စကားများကို မယုံနိုင်သဖြင့် ဦးထွန်းတင်၏မျက်နှာကို အကဲခတ်ကြည့်ဖြင့် မော့ကြည့်လိုက်၏။ </p>
	<p class="block_14">ဦးထွန်းတင်သည် သီသီမြိုင်နှင့် မျက်နှာချင်းဆိုင်ထိုင်နေရာမှ ထလာပြီး သီသီမြိုင်၏ဘေး ကုလားထိုင်တွင် ဝင်ထိုင်လိုက်သည်။ </p>
	<p class="block_14">“ညီမကို အစ်ကိုကြီး ခဏခဏပြောဖူးတယ်၊ လူဆိုတာတွေဟာ လူ့အသိုင်းအဝိုင်း၊ ကိုယ့်မှာ စောင့်စည်းအပ်တဲ့ ဣန္ဒြေတွေ၊ ဂုဏ်တွေ၊ သိက္ခာတွေအရ တခါတခါမှာ မိမိစိတ်အာရုံနဲ့ ပတ်သက်လာတဲ့ ဝေဒနာတွေကို မျိုသိပ် ဖုံးကွယ်ထားတတ်ကြတယ်။ ဟန်ဆောင်ဖုံးကွယ် ထားတတ်ကြတယ်ဆိုတာ။ ဒါပေမဲ့ ကြာရှည်လေးမြင့်လို့ ဝေဒနာက ပြင်းထန်လာပြီဆိုရင် အဲဒီမျိုသိပ်ဖုံးကွယ်မှုတွေ၊ ဟန်ဆောင် ဖုံးကွယ်မှုတွေဟာ ပေါက်ကွဲလာတတ်ကြပါရော။ ကြည့်စမ်း၊ အခုဆိုရင် အစ်ကိုကြီးဟာ အိမ်ကမိန်းမနဲ့ပတ်သက်ပြီး ဝေဒနာတရပ်ကို ဆက်လက်ခံစားနေဖို့ ဖုံးကွယ်မထားနိုင်တော့သလို ညီမနဲ့ပတ်သက်ပြီးတော့လည်း ဆက်လက် ဟန်မဆောင်နိုင်တော့ဘူး” </p>
	<p class="block_14">“ဘာပြောတယ် အစ်ကိုကြီး” </p>
	<p class="block_14">သီသီမြိုင့်အသံသည် တုန်လာသည်။ </p>
	<p class="block_14">“သိပ်ပြီး မတုန်လှုပ်ချင်ပါနဲ့ ညီမရယ်” </p>
	<p class="block_14">ဦးထွန်းတင်သည် ပြောပြောဆိုဆို သီသီမြိုင်၏ လက်တဖက်ကို ဖမ်းယူဆုပ်ကိုင်လိုက်၏။ </p>
	<p class="block_14">သီသီမြိုင်က ရုန်းထွက်သည်။ </p>
	<p class="block_14">ဦးထွန်းတင်သည် သူ့ကုလားထိုင်ကို သီသီမြိုင်၏အပါးသို့ တိုးကပ်လာပြီး သီသီမြိုင်၏ ကိုယ်လုံးကို ဖက်လိုက်သည်။ </p>
	<p class="block_14">“ဖယ် ဖယ် ဖယ်ပါ အစ်ကိုကြီး၊ အစ်ကိုကြီး ဘာလုပ်တာလဲဟင်” </p>
	<p class="block_14">တွန်းဖယ်ရုန်းကန်ဆဲမှာပင် ဦးထွန်းတင်သည် သီသီမြိုင်၏ ပါးပြင်ကို အငမ်းမရ ဖက်ယမ်း နမ်းရှုပ်လိုက်သည်။ </p>
	<p class="block_14">“မဖယ်နိုင်ဘူး ညီမ၊ အစ်ကိုကြီးစိတ်ကို မထိန်းနိုင်ဘူး၊ အစ်ကိုကြီး ညည်းကို ချစ်တယ်၊ ညည်းကို အစ်ကိုကြီး လက်ထပ်ယူပါ့မယ်၊ အစ်ကိုကြီး အားလုံးစီစဉ်ပြီးပါပြီကွယ်” </p>
	<p class="block_14">ပြောရင်းပြောရင်းပင် ဦးထွန်းတင်သည် အသိစိတ် ကင်းမဲ့စွာဖြင့် ပိုမိုအတင့်ရဲလာ၏။ သီသီမြိုင်သည် ဇွတ်ပင် ရုန်းကန် တွန်းဖယ်ရင်း ငိုသံဖြင့် တောင်းပန်သည်။ မျက်ရည်သည်လည်း လျှံကျလာလေသည်။ </p>
	<p class="block_14">အတွေ့အထိသည် ဦးထွန်းတင်၏စိတ်ကို ပိုမိုရိုင်းစိုင်းစေတော့သည်။ </p>
	<p class="block_14">ယခုတော့လည်း သူသည် လူတယောက်အနေနှင့် စောင့်စည်းအပ်သော အကျင့် သိက္ခာ ဟူသမျှကို မေ့လျော့ထားလိုက်ပြီ ဖြစ်ဟန်တူ၏။ </p>
	<p class="block_14">နှုတ်မှလည်း တောင်စဉ်ရေမရစကားတို့ကို အငမ်းမရ တတွတ်တွတ်ဆို၏။ </p>
	<p class="block_14">ဗလောင်ဆူနေသောစိတ်သည် ဘာကိုမျှ မမြင်။ </p>
	<p class="block_14">သီသီမြိုင်သည် အားရှိသမျှရုန်း၏။ စကားလုံးရှိသမျှဖြင့် တောင်းပန်၏။ မျက်ရည်ရှိသမျှကို သွန်ချ၏။ </p>
	<p class="block_14">မရ။ </p>
	<p class="block_14">သီသီမြိုင်၏ စိတ်အာရုံသည် ထိတ်လန့်တုန်လှုပ်ခြင်းဖြင့် ဘာကိုမျှ မသိ မမြင်တော့ပေ။ </p>
	<p class="block_14">ခွာမြင့်ဖိနပ်ကို စီးထားသော ခြေတံသည် အရှိန်ပြင်းစွာဖြင့် ဦးထွန်းတင်၏ ခြေသလုံးကို ရိုက်ခတ်လိုက်၏။ </p>
	<p class="block_14">ဦးထွန်းတင်သည် မျက်နှာရှုံ့မဲ့သွားကာ တင်းကျပ်စွာ ပွေ့ဖက်ထားသော သူ့လက်မောင်းများ ကို ယောင်ယမ်း ဖြေလွှတ်လိုက်မိ၏။ </p>
	<p class="block_14">သီသီမြိုင်သည် ထိုင်ရာမှ ရုတ်ခနဲထကာ ဦးထွန်းတင်နှင့် ခပ်လှမ်းလှမ်းတွင် ရပ်လိုက်သည်။ သူ့ခန္ဓာကိုယ်သည် တဆတ်ဆတ် တုန်ယင်နေ၏။ </p>
	<p class="block_14">ဦးထွန်းတင်၏ မျက်လုံးအစုံသည် အကျင့်သိက္ခာကင်းမဲ့ခြင်း၊ ဒေါသဖြစ်ခြင်း၊ မခံမရပ်နိုင်ခြင်း တို့ဖြင့် အရောင်စူးရှနေ၏။ </p>
	<p class="block_14">“ခွေးမလေး၊ နင် ဘာလူပါးဝတာလဲ” </p>
	<p class="block_14">အသံသည် ဟိန်း၍ထွက်လာ၏။ </p>
	<p class="block_14">သီသီမြိုင်သည် ဘာမျှမပြောတော့ဘဲ ချာခနဲလှည့်ကာ အခန်းတွင်းမှ ပြေးထွက်သွားလေ တော့သည်။ </p>
	<p class="block_14">ဦးထွန်းတင်သည် ပါးစပ်မှ ရုန့်ရင်းကြမ်းတမ်းသော စကားတို့ကို ဆဲဆိုရေရွတ်ရင်း ကျန်ရစ်ခဲ့၏။ </p>
	<p class="block_14">သူ့စိတ်အာရုံမုန်တိုင်းသည် ပြင်းထန်စွာ လှုပ်ခတ်နေမြဲဖြစ်၏။ နောက်တနေ့တွင် ဦးထွန်းတင်သည် သီသီမြိုင်၏ အလုပ်နုတ်ထွက်စာကို လက်ခံရရှိလေသည်။ သည်အခါ သူ့စိတ်သည် သီသီမြိုင်နှင့်ပတ်သက်၍ ဘာမျှ လှုပ်ရှားခြင်း မရှိဟန်ဖြင့် နေနိုင်စွမ်းလေ၏။ </p>
	<p class="block_14">မှန်၏။ ယခုအခါ၌ ဦးထွန်းတင်သည် ဘာကိုမျှ စိတ်နှလုံးတုန်လှုပ် ချောက်ချားဖွယ်ရာဟူ၍ မထင်မှတ်လိုတော့ပေ။ သူ့လို အရာရာ၌ စွမ်းဆောင်နိုင်ပြီဟု အယူရှိနေပြီဖြစ်သော လူတယောက် အဖို့တော့လည်း မည်သည့်အတွက်မျှ အရေးထား တုန်လှုပ်ဖွယ်ရာ မလိုအပ်ဟု သူ ယူဆသည်။ </p>
	<p class="block_14">သီသီမြိုင် မရှိတော့သော်လည်း သူ မတုန်လှုပ်။ သူ့စိတ်၌ အလိုမပြည့်ခြင်း၊ အခါခပ်သိမ်း ပင်ပန်းနွမ်းနယ်ခြင်းတို့အတွက် ရင်ခွင်များစွာတို့ကို တနည်းမဟုတ် တနည်း ဖန်တီးနိုင်ပေလိမ့်မည် ဟု အတွင်းမသိစိတ်က ဆုံးဖြတ်သည်။ အိမ်မှာ ပေါက်စမ ရှိနေသည်ကိုလည်း သူ မမေ့။ </p>
	<p class="block_14">သည်အိမ်မှာ ပေါက်စမမှအပ အခြားသော စိတ်ဝင်စားဖွယ်မရှိဟု သူ ယူဆသည်။ </p>
	<p class="block_14">ရုံးခန်း၊ ပြီးလျှင် ပြည်ထောင်စုကလပ်၊ နောက် ပေါက်စမ။ ဒါပဲဖြစ်သည်။ </p>
	<p class="block_14">ယခုလောလောဆယ်မှာ သူ့စိတ်တွင် ဒါတွေသာလျှင် ချာချာလှည့်နေသည်။ </p>
	<p class="block_6" id="calibre_link-115">◾</p>
</div>

<div class="calibre" id="calibre_link-35">
<h1 class="block_12" id="calibre_link-116">| ၃၁ |</h1>
	<p class="block_13">&nbsp;</p>
	<p class="block_14">သို့ပါလျက် ကာလအတန်ကြာ ဆိတ်ငြိမ်နေခဲ့သော ကိုကိုထွန်းသည် သူ၏စိတ်အာရုံတွင်းသို့ ဇွတ်တိုးဝင်ခဲ့ပြန်လေသည်။ </p>
	<p class="block_14">အသက် ၂ဝ ကျော်လာခဲ့ပြီ ဆိုသောအခါ ကိုကိုထွန်းသည် အမှန်တကယ်ပင် လူကြီးတယောက်ကဲ့သို့ အရာရာတွင် သိမြင်နားလည်အောင် ဆင်ခြင်သင့်သည်။ ရင့်ကျက် တည်ငြိမ်သော အသွင်မူရာတို့ကို ပြသနိုင်ရန် ကြိုးစားသင့်သည်ဟု ယူဆလာသည်။ </p>
	<p class="block_14">သူ့တွင် ကျန်းမာရေး အခြေအနေ ကောင်းမွန်ခြင်း မရှိသေးသည်ကို သူ နားလည်သည်။ ထို့ကြောင့် တခါတခါ စိတ်အားငယ်သည်။ စိတ်အားငယ်ရခြင်းသည် သူရဲဘောကြောင်သည်ဟု အထင်ရောက်သည်။ မည်သို့ဖြစ်စေ ပေါက်စမနှင့်အတူ ဘဝသစ်တခုကို တည်ဆောက်မည်ဟုလည်း စိတ်ထဲမှာ ကျိတ်ခဲစွဲမြဲ၏။ </p>
	<p class="block_14">သည်တော့ ဥပစာတန်းလောက် စာမေးပွဲကိုတော့ သူ အောင်အောင်ဖြေမည် စိတ်ကူး၏။ </p>
	<p class="block_14">ကျောင်းပြန်တက်ခဲ့ပြီ ဆိုသောအခါ ဆေးကောလိပ်သို့ ရောက်နေပြီဖြစ်သော နွယ့်ကို တခါတရံ တွေ့ရသည်။ သည်တော့ နွယ့်ကို သာမန် သိကျွမ်းခင်မင်သော မိတ်ဆွေသစ်တယောက်လို အမှတ်ထားသည်။ ရှေးကအကြောင်းတွေကို မေ့ပြီပေါ့။ တခါတခါ နွယ်နှင့်တွေ့၍ နွယ်နှင့်ခွဲလာခဲ့၍ စိတ်မှာ လှုပ်ခတ်သည်များကို ပျော့ညံ့သော စိတ်ထားမျိုးအမှတ်ဖြင့် ချက်ချင်းပဲ ဖြေဖျောက်သည်။ </p>
	<p class="block_14">နွယ်နှင့်ပတ်သက်လျှင် အားလုံးကို မေ့လျော့သည်။ ယခုတနှစ်လုံး ကိုအေးလွင် ကျောင်းသို့ ပြန်မလာ။ သည်နှစ်သည် သူ့အတွက် နောက်ဆုံးစာမေးပွဲ ဖြေရမည့်နှစ်ဖြစ်သည်။ ကိုကိုထွန်း ကျောင်းပြန်တက်သောအချိန်လောက်ကမူ သူ့ထံမှ စာရှည်ကြီးတစောင်ကို ကိုကိုထွန်း ဖတ်ခဲ့ရ၏။ အကြောင်းမှာ ယခုနှစ်အဖို့ သူ ကျောင်းဆက်တက်ဖို့ အခြေအနေမပေးသည့်အကြောင်း။ </p>
	<p class="block_14">ထိုစာပိုဒ်ကို ဖတ်ရစဉ်က ကိုကိုထွန်း စိတ်ထိခိုက်သည်။ သည်တုန်းက ကိုအောင်သူ့ကိုလည်း သတိရသေး၏။ </p>
	<p class="block_14">ကိုအေးလွင်၏စာသည် ဤအကြောင်းတကြောင်းသာလျှင် ဖော်ပြသည် မဟုတ်ပေ။ သူ့အဖို့ ကျောင်းဆက်တက်ဖို့ကိုပင် စဉ်းစားရ ခက်နေကြောင်း၊ ယခုအခါ ပြည်နယ်နိုင်ငံရေး ရှုပ်ထွေးနေသည်ကိုလည်း စိတ်မချမ်းသာကြောင်း၊ တရုတ်ဖြူ ကျူးကျော်မှုကို ထိုးစစ်ဆင်ရေး အတွက် စစ်ဆင်ရေးကြီးမျိုး တိုင်းပြည်နှင့်အဝှမ်း ကြီးမားကျယ်ပြန့်စွာ ဆောင်ရွက်နေသော အချိန်မျိုးဖြစ်၍ ထိုစစ်ဆင်ရေးတွင် ပါဝင်တိုက်ခိုက်လိုသောဆန္ဒဖြင့် စစ်တပ်သို့ဝင်ရန် စီစဉ်နေကြောင်း၊ ဤကိစ္စအတွက် မိဘများက ဟန့်တားကြောင်း၊ သူ့အဖို့ စစ်တပ်သို့ မဝင်ဖြစ်ဘဲ ရှိပြန်လျှင် လက်ရှိ ပြည်နယ်နိုင်ငံရေး အခြေအနေအရ အတိုက်အခံ နိုင်ငံရေးသမား ဖြစ်ဖို့ရာ အကြောင်း ရှိကြောင်း၊ သို့သော် </p>
	<p class="block_18">“ဒါပေမဲ့ ကိုယ့်အကြံအစည်၊ ကိုယ့်ရည်ရွယ်ချက်ကိုတော့ ကိုယ် မေ့ဖျောက် မပစ်နိုင်ဘူး ကိုထွန်း၊ အထူးသဖြင့် ယခုလို အခြေအနေမျိုးမှာ ကိုယ် မေ့ဖျောက်ပစ်ဖို့ မသင့်ဆုံးပဲ။ </p>
	<p class="block_18">“ကိုထွန်းရေ၊ ကိုယ့်ရင်ထဲမှာ ရှိတာတွေကို ထုတ်ဖော်ပြောမပြရတာကြာတော့ ကိုယ် ပြောချင်တယ်။ ကိုယ့်စာဟာ ရှည်ချင်ရှည်မယ်။ ကိုထွန်းအဖို့ စိတ်မဝင်စားစရာ ဖြစ်ချင်လည်း ဖြစ်နေမယ်။ ဒါပေမဲ့ သည်းခံပြီး ဖတ်ပါ ကိုထွန်း။ ကိုယ့်ရဲ့အချစ်ဆုံး သူငယ်ချင်းတယောက်အနေနဲ့ ကိုထွန်း ကိုယ်တို့ဆီကို လာစေချင်တယ်။ ကိုယ်တို့ဆီက အခြေအနေတွေကို လေ့လာစေချင်တယ်။ နောက်ဆုံးမှာ တတ်နိုင်ရင် ကိုထွန်းလည်း တနေ့ကျ မတိုးတက်သေးတဲ့ ပြည်နယ်တွေကို အကူအညီ ပေးနိုင်တဲ့၊ ပေးလာမယ့် လူတယောက် ဖြစ်စေချင်တယ်။ ဒါကြောင့် ကိုယ် ရေးပြပါရစေ။ </p>
	<p class="block_18">“ဒီလိုကိုထွန်း၊ ကိုယ်တို့ရဲ့ ပတ်ဝန်းကျင်မှာ ပြန့်ပြူးတဲ့ မြေအပြင်ရှိတယ်။ မြင့်မားတဲ့ တောင်တန်းတောင်ကုန်းတွေလည်း ရှိကြတယ်။ ကိုယ်တို့နေရာဟာ မျှော်လင့် အားတက်စရာ ကောင်းတဲ့ ရာသီဥတုမျိုးကိုလည်း ရရှိတယ်။ ရှုခင်းက လှပတယ်။ အတွေ့အထိက အေးမြတယ်။ နူးညံ့တယ်။ သာယာတယ်။ ဒါပေမဲ့ တကယ်တမ်းကျတော့ ဒီအလှပ၊ ဒီသာယာမှုတွေဟာ အပေါ်ယံမြင်ကွင်းနဲ့ အတွေ့အထိ သက်သက်ပဲ ဖြစ်နေတယ်။ ဒီသဘောကို ကိုထွန်း နားလည်ရဲ့လားဟင်။ </p>
	<p class="block_18">“ကိုထွန်း နားလည်အောင်ပြောပြပါရစေ ကိုထွန်း၊ ဘာဖြစ်လို့ ကိုထွန်း နားလည်စေ့ချင်တယ် ဆိုတာကိုတော့ ကိုထွန်း တွေးယူပေါ့ကွာ” </p>
	<p class="block_16">သည်စာပိုဒ်ကို ဖတ်မိသောအခါ ရှေ့မှာ ဆက်လက် ဖော်ပြထားသည့် စာကြောင်းတွေကို မမြင်။ အတွေး၌ဝင်သော စိတ်အာရုံသည် အလုံးစုံသော အာရုံကြောတို့ကို လွှမ်းဖုံးလိုက်သည် ထင်၏။ </p>
	<p class="block_14">သူ့စာမှာ အဓိပ္ပာယ်တခုခု ဆောင်သည်လို့တော့ အထင်သား။ သည်အဓိပ္ပာယ်ကို အတွေးဖြင့် ရှာမိသည်။ မော၏။ မတွေ့ ။ ရှေ့က စာကြောင်းတွေသည် အဓိပ္ပာယ် တစွန်းတစကို ဖော်ပြမည်လား ဆက်၍ဖတ်မိပြန်သည်။ </p>
	<p class="block_18">“ဒီလိုရှိပါတယ် သူငယ်ချင်း။ မြေပြန့်ကလူတွေအနေနဲ့တော့ ကိုယ်တို့ ကုန်းမြင့်ကို အပန်းဖြေ ရိပ်သာတခု၊ ရှုခင်းသာတခုအဖြစ် မြင်ကြမယ်။ လူတွေထဲကို ထိုးဖောက်ဝင်ရောက်ဖို့ ကြိုးစားကြတဲ့ စာရေးဆရာတွေ၊ ရုပ်ရှင်ဆရာ၊ သီချင်းရေးဆရာတွေ ဆိုတာကလည်း ကိုယ်တို့ ကုန်းပြင်ရဲ့ဘဝကို ဒီအတိုင်းပဲ ဖော်ပြလေ့ရှိကြတယ်။ ကိုထွန်းတို့လည်း အဲဒီစာတွေကို ဖတ်ဖူး၊ အဲဒီရုပ်ရှင်တွေကို ကြည့်ဖူး၊ အဲဒီသီချင်းတွေကို ကြားဖူးမှာပေါ့။ ဒီတော့ ကိုထွန်းတို့ ကိုယ်တို့ဆီကို မလာချင်ဘူးလား။ </p>
	<p class="block_18">“လာခဲ့စမ်းပါ ကိုထွန်း။ ကိုယ်တို့ဆီကို ကိုထွန်းတို့ကိုယ်တိုင် လာကြည့်စမ်းပါ။ လူတွေရဲ့ ဘဝ၊ လူတန်းစားအလွှာတွေရဲ့ဘဝကို စာနာတတ်တယ်၊ စာနာချင်တယ်ဆိုတဲ့ ကိုထွန်းတို့လို လူမျိုးတွေ လာကြည့်ရင် ကိုယ်တို့ဒေသကို အမြင်မှန်အတိုင်း မြင်လာရလိမ့်မယ်။ </p>
	<p class="block_18">“အမှန်က ကိုယ်တို့ကုန်းမြင့်မှာ အခုလို စာရေးဆရာတွေအဖို့၊ သီချင်းရေးဆရာတွေ အဖို့ စာဖွဲ့စရာအဖြစ် ထင်ရှားတဲ့ ချယ်ရီပန်းတွေ မပွင့်မီကတည်းက တောပန်းတွေ ပွင့်ခဲ့ လှခဲ့ကြပါတယ်။ ဒါပေမဲ့ တောပန်းဆိုတာမျိုးကို ဘယ်သူကမှ အလေးတမူ စာမဖွဲ့ကြပေဘူး။ ဒါတွေဟာ မဆန်းဘူး ကိုထွန်း။ မြေပြန့်ကလူတွေကို မြေမြင့်ကလူတွေ အကြောင်းထက် မြေမြင့်က ချယ်ရီပန်းတွေအကြောင်း ပိုပြီးစိတ်ဝင်စားအောင် လုပ်ခဲ့တာဟာ အခုမှ မဟုတ်ပါဘူးကွာ” </p>
	<p class="block_16">ကိုကိုထွန်းသည် အလွန်ရှည်လျားများပြားသော စာရွက်ထပ်ကြီးကို တဖျပ်ဖျပ်လုပ်ကာ ငေးစိုက်ကြည့်ရင်း သူ ရှာဖွေမတွေ့နိုင်သော အဓိပ္ပာယ်တခုကို ရှာဖွေကြည့်ခဲ့မိသေး၏။ တနေရာမဟုတ် တနေရာတွင် တွေ့လိမ့်မည်လားဟု လည်း ထင်မှတ်လာသည်။ </p>
	<p class="block_14">သည်အထင်စိတ်ကို ထွင်းဖောက်ပြီး ကိုအေးလွင်၏ စိတ်ဝေဒနာသည် မိမိအား ကူးစက်လာနေပါကလားဟု သိမှတ်မိ၏။ </p>
	<p class="block_18">“တကယ်တမ်းက ကိုထွန်းတို့၊ ကိုယ်တို့ အဘိုး အဘွားတွေဟာ ဟိုမြောက်ဘက် မွန်ဂိုကုန်းမြေမြင့်က ဆင်းလာကြစဉ်က အတူတူပါ။ ဒါပေမဲ့ ကိုယ်တို့အဘိုးအဘွား တွေဟာ လမ်းခရီးမှာ တကွဲတပြားစီ ဖြစ်ခဲ့ကြရတယ်။ ကိုယ်တို့ အဘိုး အဘွားတွေဟာ လွတ်လပ်ရေး အတွက် သူတို့ရဲ့နေရာကိုသာ စွန့်ခွာခဲ့ကြရတာ မဟုတ်ဘူး။ သူတို့ပိုင် ယဉ်ကျေးမှု၊ သူတို့ဆွေမျိုး၊ သူတို့သွေးချင်း သားချင်းတွေကိုပါ စွန့်ခွာခဲ့ကြရတယ်။ ဒီအကြောင်းတွေကို ရာဇဝင်ယူနေတဲ့ ကိုထွန်းဟာ ကိုယ့်ထက်ပိုပြီး သိနိုင်ပါတယ်” </p>
	<p class="block_16">သည်တော့လည်း သမိုင်းအသိပေးစိတ်သည် ကိုကိုထွန်း၏ စိတ်အာရုံသို့ တိုးဝင်လာခဲ့ပြန်လေသည်။ </p>
	<p class="block_14">သည်အကြောင်းတွေကိုတော့ သူသည် ဦးကျော်သာဦးထံကလည်း ကြားခဲ့ရဖူးပြီးဖြစ်၏။ သမိုင်းစာအုပ်များတွင်လည်း ဖတ်ခဲ့ရဖူးပြီးဖြစ်သည်။ </p>
	<p class="block_14">မွန်ဂိုလူမျိုးစုများမှ မွန်ခယာအနွယ် တိဗက်မြန်မာအနွယ်၊ ထိုင်းအနွယ်ဟု ကွဲပြားပြီး မြန်မာပြည်တွင်းသို့ အဆင့်ဆင့် ဝင်ရောက်လာခဲ့ကြသူများ၏အကြောင်းကို သူ မမေ့နိုင်သေးပေ။ </p>
	<p class="block_14">ထိုလူမျိုးစုများသည် ရာစုနှစ်ပေါင်းများစွာကပင် တရေတည်းသောက်၊ တမြေတည်းနေ၊ တသွေးတည်းမှ ပေါက်ဖွားခဲ့ကြသူများ ဖြစ်ကြ၏။ ထိုသူများသည် ကမ္ဘာဦး ယဉ်ကျေးမှုခေတ်ကို တည်ဆောက်ခဲ့ကြသူများလည်း ဖြစ်ပေသည်။ သို့သော် နှောင်းခေတ်များ၌ အင်အားကြီးသူများ၏ ဝင်ရောက်တိုက်ခိုက် လွှမ်းမိုးခြင်းကို ထိုလူမျိုးတို့၏ အနွယ်များသည် ရင်ဆိုင်ကြရ၏။ သည်အခါ သူတို့သည် အင်အားကြီးသူတို့၏ ကျွန်ပြုခြင်းကို မခံလိုကြပေ။ သို့ဖြင့် သူတို့သည် သူတို့မြေ၊ သူတို့ယဉ်ကျေးမှုကို စွန့်ခွာကာ လွတ်လပ်ခြင်းကိုသာ ဆုပ်ကိုင်အံ့ဟူသော သဘောဖြင့် မွန်ဂိုကုန်းမြင့်မှသည် တောင်ဘက်သို့ ဆင်းခဲ့ကြလေ၏။ သူတို့သည် မြစ်ချောင်းအသွယ်သွယ်ကို ဖြတ်ခဲ့၏။ တောင်ကုန်းအတန်တန်ကို ကျော်ခဲ့၏။ သားနှင့် အဘသည်လည်းကောင်း၊ သားနှင့် အမိသည်လည်းကောင်း၊ လင်နှင့်မယားသည်လည်းကောင်း၊ မောင်နှင့် နှမသည်လည်းကောင်း၊ ညီနှင့် အစ်ကိုသည်လည်းကောင်း စသည်ဖြင့်သော ဆွေမျိုးသားချင်းတို့သည် ဟိုသို့ သည်သို့ ကွဲပြားသွားကြရ၏။ </p>
	<p class="block_14">သို့ဖြင့် နှစ်ကာလကြာမြင့်စွာ ကွဲကွာသွားကြသော ထိုဆွေမျိုးသားချင်းတို့သည် တောင်ဘက်ရှိ တောင်တန်းများကို ကျော်ဖြတ်ခဲ့ကြပြီးနောက်တွင် တဖန် ပြန်၍ဆုံမိကြလေသည်။ ဤသို့ဖြင့် မြန်မာနိုင်ငံသမိုင်းသည် အစပြုလာခဲ့လေသတည်း။ </p>
	<p class="block_18">“ဒါပေမဲ့ ကိုယ်တို့ အဘိုးအဘွားတွေ ပြန်ဆုံမိကြတဲ့အချိန်မှာ နေရာသစ်၊ ဒေသသစ်မှာ ကိုယ်တို့ရဲ့အဘိုးအဘွားတွေဟာ အခြေအနေသစ်ကို ရင်ဆိုင်လာကြရတယ် မဟုတ်လား သူငယ်ချင်း။ မင်းတို့မြေပြန့်ဘက်မှာ ရေမြေ့အရှင် သက်ဦးဆံပိုင် ဘုရင်မင်းမြတ်များရဲ့ လွှမ်းမိုးမှုကို များရာစုဖြစ်တဲ့ ကိုယ်တို့ အဘိုးအဘွားတွေ ခံကြရသလို ကိုယ်တို့ ကုန်းမြင့်ဆီမှာလည်း ပဒေသရာဇ် နယ်ရှင်ပယ်ရှင်ဆိုသူတွေက လက်နက်နဲ့ အင်အားကို အရင်းထည့်ပြီး အာဏာရလာကြတယ်။ </p>
	<p class="block_18">“ဒီတော့ နှစ်နေရာစလုံးက အာဏာရလာတဲ့လူတွေဟာ ဘယ်နည်းကို ကျင့်သုံးလာကြသလဲ။ ဒါကတော့ ရှင်းပါတယ် သူငယ်ချင်းရယ်။ အာဏာဆိုတာ မျိုးဟာ လူတဦးတယောက်၊ လူတစုတဖွဲ့တည်းရဲ့လက်ထဲမှာ အတာအရှည် ပိုင်စိုးခွင့် ရလာတာနဲ့အမျှ၊ အဲဒီလူ၊ အဲဒီလူတစုဟာ အာဏာရဲ့အရသာကို ပိုမိုပြီးတော့ မြိုးမြိုးမြက်မြက် ရှိလာတတ်ကြတယ်။ အာဏာရဲ့အရသာ မြိုးမြက်လာတာနဲ့ တဖက်က အာဏာတည်မြဲမှုကို ကြံဆကြိုးပမ်းရင်း တခြားတဖက်မှာ အာဏာကြောင့် ပျက်စီး ပြိုကွဲစ ပြုလာတာပဲ။ ဒါပေမဲ့ ကိုယ်တို့ ကနေ့ တွေ့နေရတဲ့ အခြေအနေတွေက ပြနေပြီပဲ သူငယ်ချင်းရာ။ </p>
	<p class="block_18">“ကိုယ်လည်း ပြောချင်ဇောကြီးကြီးနဲ့ ရေးချနေတာ ကိုယ် ဆိုလိုချင်တာကလေးတွေ တောင် လမ်းပြောင်းသွားချင်တယ်။ သည်းခံ သူငယ်ချင်း၊ သည်းခံ။ ကိုယ့်အဖို့ ရင်ထဲက ဝေဒနာကို ကိုထွန်းတို့အားလုံး သိစေချင်လို့ပါ”</p>
	<p class="block_16">ကြည့်စမ်း၊ သူ့စာသည် လူတဦးတယောက်တည်းဆီသို့ ရေးနေသည် မှန်ပါလျက် ယခုအခါ အများကို ရည်ရွယ်သုံးစွဲသော နာမ်စားတို့ကို ထည့်သွင်း လာရုံမျှမက ‘ကိုထွန်းတို့အားလုံး’ ဟု ဆိုလာသောအခါ ကိုကိုထွန်းအဖို့ သူနှင့် ဆက်စပ်နေသည်တို့ကို စဉ်းစား၏။ နွယ့်ကိုပါ ရည်ရွယ်လေသလား ဟူ၍ကား သူ မတွေးချင်။ တခြား အဓိပ္ပာယ်တခုခု ဖြစ်လိမ့်မည်ဟုသာ သူ တွေးသည်။ ပြီး ကိုအေးလွင့်ရင်ထဲမှာရှိသည့် ဝေဒနာဆိုတာကိုလည်း သူသည် ပြီးပြည့်စုံအောင် သိချင်၏။ </p>
	<p class="block_18">“အမှန်က အဖိနှိပ်၊ အစိုးမိုး အခြယ်လှယ်ခံရတဲ့ လူဆိုတာတွေဟာ ညီညွတ်စည်းလုံးမိတာနဲ့ ဖိနှိပ်မှု၊ ခြယ်လှယ်မှုတွေက ရုန်းထွက်လိုကြတာပဲ။ ဒါကို မြေပြန့်က ဧကရာဇ်တွေနဲ့ မြေမြင့်က ပဒေသရာဇ်တွေဟာ ကောင်းကောင်း သိခဲ့ကြပုံရတယ် သူငယ်ချင်း။ ဒါကြောင့် ပဒေသရာဇ်တွေက ဧကရာဇ်တွေဆီကို လက်ဆောင်တွေပေး၊ ပဏ္ဍာတွေဆက်ပြီး သူတို့အုပ်စိုးသူချင်း နားလည်မှု ယူထားကြတယ်။ ကိုယ်တို့အဘိုးအဘွားတွေဖြစ်တဲ့ မြေပြန့်ကလူတွေနဲ့ မြေမြင့်ကလူတွေရဲ့ အကြားမှာတော့ စောမွန်လှ ဇာတ်ထုပ်ခင်းပြီး အချင်းချင်း သွေးကွဲမုန်းတီးမှုကို ဖြစ်စေခဲ့တယ်။ တခါတခါဆိုရင် ဧကရာဇ်နဲ့ ပဒေသရာဇ် စစ်ပွဲခင်းပြီး အဖိနှိပ်ခံနေရတဲ့ လူအချင်းချင်းတွေကို အသုံးပြုတိုက်ခိုက်တဲ့နည်းနဲ့ တစတစ လူမျိုးရေးဝါဒ သွင်းပေးလာခဲ့ကြပြန်တယ်။ </p>
	<p class="block_18">“ဒါကို တို့တိုင်းပြည် ကျွန်ပြုတဲ့ အင်္ဂလိပ်ဟာ ကောင်းကောင်းနားလည်တယ် သူငယ်ချင်း။ အင်္ဂလိပ်ဟာ တို့တိုင်းပြည်ကို သိမ်းလိုက်တဲ့အချိန်မှာ မြေပြန့် မြေမြင့် နေရာတကာက တို့အဘိုး အဘွားတွေ အားလုံးစုပေါင်းပြီး တွန်းလှန်တိုက်ခိုက်တဲ့ တိုက်ပွဲတွေကို နေရာတကာမှာ ရင်ဆိုင်ခဲ့ရတယ် မဟုတ်လား။ ဒီတော့ သူတို့က နေရာတကာမှာ သွေးခွဲလွှမ်းမိုးရေးဝါဒကို ကျင့်သုံးလာတဲ့လူဆိုတော့ တို့တိုင်းပြည်ကို ဘယ်လိုသွေးခွဲရမယ် ဆိုတာ ပိုပြီး နားလည်တာပေါ့။ </p>
	<p class="block_18">“ဒါတွေရေးပြနေတာ ကိုထွန်းမသိဘူး၊ နားမလည်ဘူး အထင်နဲ့ရေးတာ မဟုတ်ဘူးနော် သူငယ်ချင်း။ ကိုထွန်းတို့ သတိရစေချင်တာကတကြောင်း၊ ကိုယ့်ရင်ထဲက ဝေဒနာ ခံပြင်းလွန်းတာက တကြောင်းကြောင့်ပါ။ </p>
	<p class="block_18">“ဆက်ကြဦးစို့ သူငယ်ချင်း။ အင်္ဂလိပ်ဟာ မြေပြန့်နဲ့ မြေမြင့်ကို အုပ်ချုပ်ရေးပုံစံကအစ ခွဲပစ်လိုက်တယ်။ ကိုထွန်းတို့ဆီမှာ ဗျူရိုကရေစီဆိုတဲ့ အရာရှိစနစ်ကို မျိုးစေ့ချတယ်။ ကိုယ်တို့ဆီမှာတော့ ပဒေသရာဇ်စနစ်ကို ဆက်ပြီး ပြုစုပေးလိုက်တယ်။ ကဲ ဒီတော့ ဘာထူးသေးသလဲ သူငယ်ချင်း။ ဟိုတုန်းက ဧကရာဇ်နဲ့ ပဒေသရာဇ်။ အင်္ဂလိပ်ကကျတော့ ဗျူရိုကရေစီနဲ့ ပဒေသရာဇ်။ အင်္ဂလိပ်က ဒါနဲ့ ကျေနပ်တာ မဟုတ်ဘူး ကိုထွန်း။ နိုင်ငံရေးအရလည်း ကိုထွန်းတို့ဆီကလူတွေနဲ့ ကိုယ်တို့ဆီကလူတွေ သွေးကွဲအောင် ခွဲပစ်လိုက်တယ်။ အထူးသဖြင့် မြေပြန့်မှာ နိုင်ငံရေးစိတ်ဓာတ် အစပြုလာတာနဲ့ အင်္ဂလိပ်အစိုးရဟာ မြေပြန့်က နိုင်ငံရေးသမားတွေကို ကိုယ်တို့ဆီ မလာဖို့ ပိတ်ပင် တားဆီးလိုက်တယ်။ </p>
	<p class="block_18">“ကိုယ်တို့ဆီမှာတော့ ဥရောပတိုက်က ယူလာတဲ့ ချယ်ရီပင်ကို မျိုးစေ့ချလိုက်တယ်။ ထင်းရှူးပင်တွေကြားမှာ ဥရောပမြို့သစ်တွေကို တည်ဆောက်ပေးလိုက်တယ်။ အဲဒါဟာ အင်္ဂလိပ်အစိုးရက ကိုယ်တို့ဒေသအတွက် တည်ဆောက်ပေးခဲ့တာပဲ။ တနည်းဆိုရရင် ကနေ့အထိ တည်ရှိနေတဲ့ ကိုလိုနီရဲ့အမွေအနှစ်တွေပေါ့။ အဲဒါတွေကိုပဲ ကိုထွန်းတို့ မြေပြန့်ကလူတွေက စာဖွဲ့ကြ၊ တင်စားကြပြီး ကိုယ်တို့ဒေသရဲ့ အလှအပကို မက်မော ယစ်မူးစေကြဟန် တူပါရဲ့။ တကယ်တော့ ဒါတွေဟာ ကိုယ်တို့ဆီက လူတွေရဲ့ဘဝ မဟုတ်ပါဘူး သူငယ်ချင်း။ တကယ်တမ်းက မေမြို့၊ ကလော၊ တောင်ကြီးဆိုတာတွေဟာ ကိုယ်တို့ဒေသတခုလုံးရဲ့ ကိုယ်စားပြုတဲ့အရပ်၊ ကိုယ်တို့ဒေသတခုလုံးရဲ့ဘဝကို သရုပ်ဆောင်တဲ့ ဒေသတွေ မဟုတ်ပါဘူး။ </p>
	<p class="block_18">“အင်္ဂလိပ်ဟာ မေမြို့၊ ကလော၊ တောင်ကြီးမှာသာ ချယ်ရီပင်တွေစိုက်ပြီး ဖြူဖွေးတဲ့နှင်းတွေ ကြားက ပြေပြေနီတဲ့ အပွင့်တွေကို ရင်သပ်ရှုမော၊ နှစ်သက်တဲ့စိတ်ဇောနဲ့ ချီးကျူးဖွဲ့ဆိုစရာ ဖြစ်အောင် လုပ်တာ သူငယ်ချင်း။ ကိုယ်တို့လူတွေရဲ့ အနက်ထည် ဝတ်ရုံအောက်က ကြေးအထပ်ထပ် ရှိနေတဲ့ အသားပြင်မှာရှိတဲ့ ရဲရဲနီတဲ့ သွေးတွေကိုကျတော့ လောင်းကစားဝိုင်းတွေ၊ ဘိန်းပင်တွေနဲ့ ထုံမှိုင်း ခန်းခြောက်သွားအောင် ကြံစည်ခဲ့တယ်။ စော်ဘွားတွေက နယ်စားကြီးတွေ။ အင်္ဂလိပ်က ဧကရာဇ်ဘုရင်။ အလယ်ခေတ်က ဥရောပမှာ ထွန်းကားခဲ့တဲ့ ကံကျွေးစနစ်ဟာ ကိုယ်တို့ဆီမှာတော့ အရှိန်တောက်လို့ပေါ့။ လူတွေဆိုတာ ပညာ မသင်ရဘူး။ ယာထဲ၊ စိုက်ခင်းထဲမှာ စိုက်ကြ၊ ပျိုးကြ။ ရတဲ့ငွေကို ကစားဝိုင်းမှာ ဖြုန်းလိုက်ကြရနဲ့ အနက်ထည် သင်တိုင်းကြီးကလွဲပြီး ဘာဆိုဘာမှ မရကြဘူး။ လူမှန်းသိကတည်းက လူတွေဟာ အနက်ထည် သင်တိုင်းတခုကို ပိုင်ခဲ့တာ သေတဲ့အထိ ဆိုပါတော့ကွာ။ </p>
	<p class="block_18">“စော်ဘွားဆိုတာက လူတွေကို အသိပေးဖို့ ဘာမှမစဉ်းစားဘူး။ ဘယ်စဉ်းစားမလဲ သူငယ်ချင်း။ လူတွေမှာ အသိမရှိမှ ကစားဝိုင်းတွေက ငွေရမယ်။ လူတွေရဲ့ သွေးတွေ၊ ချွေးတွေက ယိုကျတဲ့ငွေတွေကို သူတို့ကြိုက်သလောက် ယူနိုင်မယ် မဟုတ်လား။ </p>
	<p class="block_18">“အဲဒီကနေ လွတ်လပ်ရေး ကြိုးပမ်းလာခဲ့ပုံ၊ တိုင်းရင်းသား စည်းလုံးညီညွတ်ရေး ကြိုးပမ်းလာခဲ့ပုံတွေကိုတော့ ကိုယ် အကျယ် မပြောတော့ပါဘူး သူငယ်ချင်း။ ကနေ့ လွတ်လပ်ရေး ရပြီးလို့ ခုနစ်နှစ်တွင်း ရောက်လာတဲ့ အခြေအနေကိုပဲ ပြောချင်တယ်” </p>
	<p class="block_16">ယခုတော့လည်း ကိုကိုထွန်းသည် ကိုအေးလွင် ဘာဆိုလိုချင်သနည်း။ ပို၍ စိတ်ဝင်စားလာရသည်။ ဂျာနယ်မှာတုန်းက ကိုအေးလွင်ရေးခဲ့သည့် ဆောင်းပါးတွေ ကိုလည်း သတိရလာ၏။ သို့ဖြင့် တဆက်တည်းပင် ကိုအောင်သူ၊ ဖြူဖြူ စသည်တို့ကိုလည်း သတိရလာ၏။ သို့သော် ကိုအေးလွင်၏ စာသည် မဆုံးသေး။ ယခုမှပင် အစပြုဟန်တူ၏။ </p>
	<p class="block_18">“လွတ်လပ်ရေး ရပြီးတော့ကော အခြေအနေက ဘယ်လိုလဲ။ စော်ဘွားဆိုတာတွေဟာ ရှေးကအတိုင်း နယ်စား ပယ်စားကြီးတွေ ဖြစ်နေသေးတာပဲ။ ကိုယ်ဖြင့် အခြေအနေတွေဟာ ခုမှ ပိုပြီး ဆိုးလာတယ်လို့တောင်ထင်တယ်။ ကိုယ်တို့ရဲ့ အရှေ့ဘက်မှာက တရုတ်ဖြူရဲ့ တိုက်ခိုက်မှုကြောင့် လူတွေဟာ အလူးအလဲ ခံနေရတယ်။ ဒါကြောင့် တပ်မတော်က စစ်ဆင်ရေးကြီးတွေကို အလုံးအရင်းနဲ့ လုပ်နေတဲ့အချိန်မျိုးမှာ တရုတ်ဖြူနဲ့ ဝေးတဲ့နေရာမှာ ကျတော့ စော်ဘွားနဲ့ အရာရှိစိတ်ဓာတ် လွှမ်းမိုးမှုက ကြီးစိုးခြယ်လှယ်လာတယ်။ ဒါကို နားလည်ရဲ့လား ကိုထွန်း။ </p>
	<p class="block_18">“ဒီလိုရှိတယ် သူငယ်ချင်း။ နယ်စပ်မှာက စစ်ပွဲတွေ။ အတွင်းပိုင်းမှာက စော်ဘွားရဲ့ နိုင်ငံရေး ဖိနှိပ်မှုက တဖက်၊ လူမျိုးသွေးခွဲရေးက တဖက်၊ စီးပွားရေး သွေးစုပ်မှုက တဖက်လေ။ နိုင်ငံရေးအရ ဖိနှိပ်မှုတို့ စီးပွားရေးအရ သွေးစုပ်မှုတွေကတော့ မြေပြန့်နဲ့ သိပ်မကွာပါဘူး။ မြေပြန့်က လယ်သမားအဖို့ တံစဉ်တလက်သာ ပိုင်ခွင့်ရှိသလို ကိုယ်တို့ဆီက ယာသမား အဖို့မှာလည်း ပလိုင်းတလုံးထက် ပိုပြီး ပိုင်ဆိုင်တဲ့လူက ခပ်ရှားရှားပဲ။ အေး လူမျိုးရေး သွေးခွဲမှုကျတော့ ကိုထွန်းတို့ ပိုပြီးသိစေချင်တယ်။ </p>
	<p class="block_18">“အခုဆိုရင် ကိုယ်တို့ဆီကို ပြည်မက အစိုးရအရာရှိ တော်တော်များများ ရောက်လာကြ သပေါ့။ ဒီလူတွေဟာ ချယ်ရီပွင့်နဲ့ ကိုယ်တို့ဆီက ကလေးမတွေရဲ့ပါးပြင်မို့မို့ရဲရဲကိုပဲ တပ်မက်ကြဟန် တူပါရဲ့။ ထုံးစံအတိုင်း အင်္ဂလိပ်က မွေးထုတ်တဲ့ အရာရှိဆိုတာ လူထုနဲ့ ကင်းကွာ ဆန့်ကျင်ပေးရသလို ကိုယ်တို့ဆီရောက်လာတဲ့ မြေပြန့်က အရာရှိ တော်တော်များများဟာလည်း လူထုနဲ့ ကင်းကွာပြီး လူထုကို ဆန့်ကျင်တာမျိုးတွေ ကျူးလွန်ကြပါလေရော။ ဒီတော့ စော်ဘွားတွေက တဖက်မှာ အဲဒီအရာရှိတွေနဲ့ ပေါင်းပြီး လူထုကို ဖိနှိပ်တဲ့လုပ်ငန်းကို အားပေးသလို အခြားတဖက်မှာပဲ လူထုနဲ့ အဲဒီအရာရှိတွေကို ရန်တိုက်ပေးပါလေရော။ ရန်သူကို လမ်းလွှဲနည်းမျိုးပေါ့ကွာ။ </p>
	<p class="block_18">“တရုတ်ရာဇဝင်မှာ ဇူဆီမိဖုရားဟာ သူ့သက်ဦးဆံပိုင် စနစ်ကို အကာအကွယ်ယူတဲ့ သဘောနဲ့ တဖက်က နယ်ချဲ့စနစ်ကို လမ်းလွှဲပေးလိုက်ပုံမျိုးပဲ။ </p>
	<p class="block_18">“ဒါပေမဲ့ ဒီမှာကျတော့ ဇူဆီမိဖုရား ကျင့်သုံးပုံထက် ဆိုးတယ်၊ ကြောက်စရာလည်း ကောင်းတယ် သူငယ်ချင်း။ </p>
	<p class="block_18">“ဘယ်လိုတုံးဆိုတော့ လူထုနဲ့ ခုနက အရာရှိဆိုးတွေကို ရန်တိုက်တဲ့နေရာမှာ ရိုးရိုးတိုက်တာ မဟုတ်ဘဲ မြေမြင့်ကလူထုနဲ့ မြေပြန့်ကလူထု ရန်တိုက်ပေးတဲ့ သဘောမျိုး ဖြစ်လာတယ်။ ဒီလိုနဲ့ လူမျိုးသွေးကွဲရေးလုပ်ငန်းတွေကို အစပြုလာပြီ သူငယ်ချင်း။ ဒီအခြေအနေဟာ အတော် ဝမ်းနည်းစရာ ကောင်းတယ်။ ကြောက်စရာလည်း ကောင်းတယ်။ ကိုယ်တို့ဆီက လူတွေ ရိုးသားတယ် ဆိုတဲ့အချက်ကို အခွင့်ကောင်းယူပြီး အသုံးပြုလာကြတဲ့ ရန်တိုက်ပေးပွဲကြီး စနေပြီ ဆိုရမှာပေါ့။ အဲဒါကို ကိုယ်တို့လူတွေထဲမှာ တချို့ မမြင်ကြသလို ကိုထွန်းတို့ဆီက အရာရှိဆိုသူ တော်တော်များများကလည်း ဒီကြောက်လန့် ဝမ်းနည်းစရာ အဖြစ်ကို မမြင်ကြဘူး” </p>
	<p class="block_16">သည်စာပိုဒ်ကို ကိုကိုထွန်းသည် နောက်တကြိမ် ပြန်၍ ဖတ်လိုက်သည်။ သူ့ရင်ထဲမှာ တဒိတ်ဒိတ် မြည်လာသည်။ စော်ဘွားနှင့် ကိုလိုနီအရာရှိ၊ တဖက်က လူထုဟူသော အတွေးသည် ဝင်လာ၏။ အဖိနှိပ်ခံရသည်၊ အခြယ်လှယ်ခံရသည် ဆိုခြင်းမှာ မြေမြင့်နှင့် မြေပြန့် ဘာမျှမခြား။ ခြယ်လှယ်ကြ၊ ဖိနှိပ်ကြသည် ဆိုခြင်းမှာလည်း မြေမြင့်နှင့် မြေပြန့် ဘာမျှမခြားပါတကားဟု သိလာသည်။ မြေပြန့်မှာက နိုင်ငံရေးအာဏာရသော လူတန်းစားနှင့် ကိုလိုနီအရာရှိများ၊ ငွေရှင် ကြေးရှင်များက ခြယ်လှယ်သည်။ မြေမြင့်မှာက နယ်စားပယ်စား စော်ဘွားနှင့် ကိုလိုနီအရာရှိတို့က ခြယ်လှယ်သည်။ </p>
	<p class="block_18">“တကယ်တမ်းကျတော့ အဖိနှိပ်ခံရတဲ့လူများစုဟာ ကိုထွန်းတို့ဆီနဲ့ ကိုယ်တို့ဆီ ဘာမှမထူးပါဘူး။ တခုတော့ ရှိသပေါ့။ စော်ဘွားဆိုတာတွေက လူထုရဲ့ကျေနပ်မှု မရဘူး ဆိုရင် မြေပြန့်ကအရာရှိတွေကို လက်ညှိုးထိုးပြဖို့နဲ့ မြေပြန့်က နိုင်ငံရေး အာဏာရသူတွေကို လက်ညှိုးထိုးပြပြီး ကိုယ့်အပြစ် အလွတ်ရုန်းကြတာပဲ။ ကိုယ်တို့ဆီမှာ နည်းနည်း ထူးခြားတယ် ဆိုရမယ်။ </p>
	<p class="block_18">“ဒီနေရာမယ် မြေပြန့်မှာ အရင်းရှင်စနစ် လွှမ်းမိုးတာက ပိုကဲတယ်လို့ ဆိုချင်ဆိုမယ်။ ကိုယ်တို့ဆီမှာလည်း အရင်းရှင်စနစ် အစပြုလာပြီ သူငယ်ချင်း။ အဲဒီအပိုင်းကတော့ ကိုယ်နဲ့ တိုက်ရိုက် သက်ဆိုင်တာမို့ ပိုပြီးရှင်းပြပါရစေ။ </p>
	<p class="block_18">“ဒီလိုပါသူငယ်ချင်း၊ ကိုယ်တို့ဆီမှာ ချယ်ရီပန်းက လှပေမဲ့ ချယ်ရီပန်းဟာ ဂေါ်ဖီထုပ်တို့ မုန်လာဥတို့လောက် အဖိုးမတန်တာတော့ အမှန်ပဲ။ ဒီတော့ ကိုယ်တို့ဆီက လူတွေအနေနဲ့ ချယ်ရီပန်းကို သိပ်စိတ်မဝင်စားနိုင်ဘူး သူငယ်ချင်း။ ဂေါ်ဖီထုပ်၊ မုန်လာဥနဲ့ လိမ္မော်သီး၊ သစ်သော့သီး စတဲ့ အသီးအနှံတွေကို ပိုပြီး စိတ်ဝင်စားကြတယ်။ </p>
	<p class="block_18">“ကိုယ် အရင်ကလည်း ပြောဖူးပါတယ် သူငယ်ချင်း။ ကိုယ်တို့ဆီမှာ အဲဒီစိုက်ပျိုးရေး ပြဿနာက ဘယ်လောက်ကြီးမားတယ် ဆိုတာ ကိုထွန်းကို ကိုယ် ပြောခဲ့ဖူးပါပြီ။ </p>
	<p class="block_18">“အမှန်က ကိုယ်တို့ဆီမှာ ရာသီဥတု အခြေအနေ ကောင်းတယ်ဆိုတာတော့ အမှန်ပဲ။ ဒါပေမဲ့ ရာသီဥတုတခုတည်းနဲ့ သီးနှံဖြစ်လာတာ မဟုတ်ဘူးဆိုတာ ကိုထွန်းလည်း သိသားပဲ။ မြေနဲ့ စိုက်ပျိုးမှု နည်းစနစ်ကလည်း အရေးကြီးတယ်။ </p>
	<p class="block_18">“မြေပြဿနာဟာ ကိုယ်တို့ဆီမှာ ပိုပြီး အရေးကြီးပါတယ် သူငယ်ချင်း။ ကိုယ်တို့ဆီမှာက မြေရိုင်းတွေဆိုတာ အဆမတန် ပေါတာကလား။ ဒါတွေအကုန်လုံးကို မထွန်ယက်နိုင်၊ မစိုက်ပျိုးနိုင်ကြသေးဘူး။ ကိုယ်တို့ရဲ့ စိုက်ပျိုးတဲ့ နည်းစနစ်ကလည်း မတိုးတက်သေးဘူး မဟုတ်လား။ ဒီတော့ ကိုယ်တို့ဆီက လူတွေဟာ ရှေးရိုးစိုက်နည်းမှာပဲ ရှိကြတယ်။ အဲဒီအခါမှာ ပထမဆုံး မြေပြဿနာကို စတွေ့တာပဲ။ </p>
	<p class="block_18">“မြေကို အသုံးပြုပြီး စိုက်ပျိုးရေး လုပ်ကြတယ်။ အဲဒီမြေရဲ့ မြေဩဇာနဲ့ မြေဆီကို မထိန်းသိမ်းဘူး ဆိုတော့ရင် မြေဆီက ခန်းရော။ ဒီတော့ နေရာပြောင်းစိုက်တယ်။ ပြောင်းစိုက်တဲ့နေရာမှာ မြေဆီခန်းပြန်တော့ တခြားနေရာကို ပြောင်းစိုက်ပြန်ရော။ ဒီလိုနဲ့ မြေဆီခန်း၊ မြေသြဇာဓာတ် ညံ့ဖျင်းလာတယ်။ ကိုယ်တို့ဆီမှာ လှည့်လည် စိုက်ပျိုးနေတဲ့ တောင်ယာစနစ်ကြောင့် မြေတွေကောလာတဲ့ အခြေအနေပဲ သူငယ်ချင်း။ ဒါက တကြောင်း၊ မြေဆီခန်း မြေသြဇာညံ့ရတဲ့နေရာမှာ တခြားနည်းတွေ ရှိသေးတယ် သူငယ်ချင်း။ အခုဆို သစ်တောတွေကိုခုတ်ပြီး သစ်တောက ငွေရှာတယ်။ သစ်တောကို တခြားနည်းသုံးပစ်တယ် ဆိုတာသာ ရှိတယ်။ သစ်တောကို မထိန်းသိမ်းကြဘူး။ ဒါကလည်း တခုနဲ့တခု ကွင်းဆက် ဖြစ်နေတယ် သူငယ်ချင်း။ လုပ်နေတဲ့ မြေကွက်ကလေး မြေဆီခန်းတော့ တခြားမြေကွက် ပြောင်းပြီး စိုက်ဖို့အတွက် တောရှင်းရတာကို။ အဲဒီလို တောရှင်းလို့ သစ်တောပြုန်းတာနဲ့ မိုးခေါင်ဖို့အကြောင်းက ဖန်တီးလာတယ်။ တချိန်တည်းမှာပဲ သစ်တောပြုန်းတီးတာနဲ့ မြေဆီလွှာ ခန်းခြောက်မှု ဆိုတာကလည်း ဖြစ်ပေါ်လာတယ်။ </p>
	<p class="block_18">“ဒီမှာ ကိုထွန်း၊ ကိုယ် ဒါတွေရေးပြနေလို့ သူငယ်ချင်း စိတ်ဝင်စားချင်မှ စိတ်ဝင်စားမယ်။ ဒါပေမဲ့ အခုလို ရေးပြနေတာတွေဟာ ကိုယ် ကနေ့အခြေအနေနဲ့ ပတ်သက်လို့ပဲဖြစ်ဖြစ်၊ ကိုထွန်းတို့အပေါ်မှာ ကိုယ်အားထားတဲ့ စိတ်သဘောထားနဲ့ ပတ်သက်လို့ပဲဖြစ်ဖြစ် ဘယ်လိုပတ်သက် အကျုံးဝင်နေတယ်ဆိုတာ တနေရာကျရင် ကိုထွန်း နားလည်လာနိုင်ပါ လိမ့်မယ် သူငယ်ချင်း။ ဒါကြောင့် သည်းခံပြီး ဆက်ဖတ်စေချင်ပါတယ်”</p>
	<p class="block_16">ကိုကိုထွန်းသည် ဖတ်လက်စ စာရွက်များကို ဘေးဘက်သို့ချပြီး စဉ်းစားရပြန်လေပြီ။ မည်သို့ဖြစ်စေ၊ သည်မျှ ရှည်လျားများပြားသော စာရှည်ကြီးကို ရေးလိုက်သည်ဆိုကတည်းကပင် သည်စာပါ အကြောင်းအရာများသည် သူပြောပြလိုသော အကြောင်းအရာတွေချည်း ဖြစ်လိမ့်မည် ဆိုခြင်းကို ကိုကိုထွန်း သဘောပေါက် နားလည်ပြီး ဖြစ်လေသည်။ သို့သော် ယခု သူပြောပြနေသော အကြောင်းအရာများသည် မိမိ၊ မိမိတို့နှင့် ပတ်သက်နေသည် ဆိုလာသောအခါ ကိုကိုထွန်း အံ့သြသည်။ အထူးသဖြင့် မိမိတို့ဟု အများပြနာမ်စားကို ဆက်လက်သုံးစွဲနေခြင်းအတွက် ထိုလူသည် ဤစာကို ဆောင်းပါးတပုဒ်အနေ အမှတ်ထားကာ မိမိနှင့်တကွသော လူထုကြီးတရပ်အား တင်ပြလိုသောဆန္ဒအဖြစ် ဖော်ပြလိုခြင်း ဖြစ်လေသလားဟုလည်း တွေးမိသည်။ </p>
	<p class="block_19">“ဒီမှာသူငယ်ချင်း၊ မြေဆီလွှာနဲ့ သစ်ပင်သစ်တော၊ ဘယ်လို ဆက်စပ်တယ်ဆိုတာကို ကိုယ် ရှင်းပြပါရစေ။ ဒီရှင်းပြချက်ကို ကိုထွန်းကတဆင့် တခြားလူတွေကိုလည်း ရှင်းပြစေ့ချင်ပါ တယ်။ တခြားလူတွေဆိုတဲ့နေရာမှာလည်း ကိုယ့်အနေနဲ့ အဓိကအားဖြင့် လူတယောက်ကို အဓိကထားပြီး ရည်ရွယ်ပါရစေ သူငယ်ချင်း။ ကိုထွန်း ကိုယ့်ကိုတော့ စိတ်မဆိုးစေ့ချင်ဘူး။ အမှန်ပြောရရင် ကိုယ် မြေဆီလွှာနဲ့ သစ်တောအကြောင်းကို လေ့လာခဲ့ရကတည်းက ဒီအကြောင်း သူ့ကိုရှင်းပြဖို့ ကြိုးစားခဲ့တာ များပါပြီ။ ဒါပေမဲ့ ကိုယ်မရှင်းပြပါဘူး။ အခုတော့ ကိုယ်နဲ့ ကိုထွန်း နောက်ဆုံးတွေ့တဲ့အချိန်က သူနဲ့ ပတ်သက်တဲ့ ကိုထွန်းရဲ့သဘောထားကို သိရတာကြောင့် ကိုယ် ဒီအကြောင်းကို သူသိအောင် ပြောခွင့်ရမလားလို့ မျှော်လင့်ခဲ့တယ်၊ ခုအထိ ဒီလိုပြောပိုင်ခွင့် ရှိမရှိဆိုတာ ကိုယ် အသေအချာ မဆုံးဖြတ်နိုင်သေးပါဘူး။ ဒီတော့ ကိုထွန်း ဖတ်ကြည့်ပါ။ တကယ်လို့ အဲဒါကို သူ ဖတ်သင့်တယ်၊ သိသင့်တယ်လို့ ကိုထွန်း ယူဆရင် ကိုထွန်းကနေတဆင့် ပြောပြပါ။ ဖြစ်နိုင်ရင် ဒီစာတစောင်လုံးမှာ ပါတဲ့အချက်တွေကို ပြောပြပါ။ ကိုယ့်အနေနဲ့တော့ သူ့ဆီကို စာမရေးရဲဘူး သူငယ်ချင်း” </p>
	<p class="block_16">သည်စာပိုဒ်ကို ဆက်၍ဖတ်ရင်း ကိုကိုထွန်း ပင်ပန်းလာသည်။ ပြီးခဲ့သော စာရွက်တွေကို ဖတ်ခဲ့ရပြီ ဖြစ်သောကြောင့် ပင်ပန်းလာသည်လား ထင်သေး၏။ ရင်ထဲက တလှပ်လှပ်ခုန်သည်။ တုန်ယင်သည်။ </p>
	<p class="block_14">ကိုအေးလွင်၏မျက်နှာကို မြင်ယောင်လာသည်။ နွယ့်မျက်နှာကိုလည်း မြင်ယောင်လာသည်။ စိတ်၌ ကြည်လင်ပြတ်သားခြင်း မရှိသော အတွေးစများ ထင်ဟပ်လာသည်။ ရင်တွင်း၌ ဝေခွဲပိုင်းခြား ဖော်ပြခြင်းမှာ မစွမ်းသာသော ဝေဒနာများ ရောပြွမ်းလှုပ်ခတ်လာ၏။ </p>
	<p class="block_14">ကိုကိုထွန်းသည် စာရွက်များကို မဖတ်ဘဲ ဆက်၍ ငေးငိုင်နေမိသေးသည်။ </p>
	<p class="block_14">အတွေးပတ်ပတ်လှည့်ရင်း သည်စာမှ အစပြုသော အကြောင်းအရာသို့ အတွေး ရောက်ပြန်သောအခါ စာရွက်တရွက်ကို လှန်ပြီး ဆက်၍ ဖတ်ဖြစ်ပြန်သည်။ </p>
	<p class="block_18">“အမှန်ကတော့ ဒီအကြောင်းကို သီးခြားစာတစောင် ရေးဖို့ သင့်တယ် သူငယ်ချင်း။ ဒါပေမဲ့ နောင်ကို ကိုယ် ဒီလို အရှည်ကြီးတွေ ရေးဖြစ်ဖို့ အချိန်ရမယ် မရဘူး မပြောနိုင်လို့ အခုတခါတည်း ရေးလိုက်တာပဲ။ ပြီးတော့ ခုအကြောင်းဟာ ကိုယ် ရေးလက်စအကြောင်းနဲ့ နည်းနည်း အလှမ်းကွာသွားကောင်း ကွာသွားပေလိမ့်မယ်။ ဒါပေမဲ့ စကားက ဆက်စပ်လာတဲ့အတွက် တခါတည်း ဆက်ပြီး ကြားညှပ် ရေးလိုက်ပါရစေ သူငယ်ချင်း။ </p>
	<p class="block_20">“ဒီလို ကိုထွန်း၊ စိုက်ပျိုးရေးလုပ်ငန်းမှာ မြေဆီလွှာဆိုတာ အလွန်အရေးကြီးပါတယ်။ </p>
	<p class="block_16">စာရွက်တရွက်မှာ ကုန်ဆုံးခြင်း မရှိသေးသော်လည်း ထိုစာမျက်နှာ၌ စာလုံးများသည် ဤမျှဖြင့် ပြီးဆုံးသွားသည့်အတွက် ကိုကိုထွန်းသည် ရုတ်တရက် ကြောင်အအဖြစ်သွား၏။ စင်စစ် သူ့စာမှာ ဆုံးခန်းမတိုင်သေးပေ။ နောက်တရွက်၌ စာကို အသစ် စထားလေသည်။ ကိုကိုထွန်းသည် ယင်းသို့ စာတရွက်၌ စာဆက်ကို သီးခြား စထားခြင်းအတွက် မစဉ်းစားနိုင်သေးဘဲ နောက်စာရွက် ကိုသာ ဆက်၍ ဖတ်လေတော့သည်။ </p>
	<p class="block_20">သူငယ်ချင်းရေ </p>
	<p class="block_18">“တကယ်တော့ မြေဆိုတာ လူသားတွေအားလုံးအတွက် အဓိက မှီခိုရာပဲ မဟုတ်လား သူငယ်ချင်း။ တို့ ဗုဒ္ဓဘာသာမှာ မြတ်စွာဘုရားဟာ သူ့လက်က ဝိဇယပလ္လင်ကို မာရ်နတ်က လုယူဖို့ ကြိုးစားတဲ့အခါ ဒီပလ္လင်ကို သူသာ ပိုင်သင့်ကြောင်း မြေကြီးကို တိုင်တည်ပြီး မာရ်နတ်ရန်ကို ဟန့်တားဖြိုခွင်းခဲ့ရတယ် မဟုတ်လား။ ခရစ်ယာန်ဘာသာမှာကျတော့ ဘုရားသခင်ဟာ လူသားကို မြေမှုန့်နဲ့ ဖန်တီးခြင်းအားဖြင့် ကမ္ဘာပေါ်မှာ လူသား ဖြစ်လာရတယ်လို့ ဆိုတယ် မဟုတ်လား သူငယ်ချင်း။ သည်တော့ မြေကြီးဆိုတာ ဘယ်လောက် အရေးပါတယ်၊ အရာရောက်တယ်ဆိုတာ ရှင်းနေပါတယ် သူငယ်ချင်း။ </p>
	<p class="block_18">“ကိုယ်တို့စိုက်ပျိုးရေးမှာတော့ မြေဆီလွှာရဲ့ တည်နေပုံနဲ့ မြေဆီလွှာမှာ ပါဝင်တဲ့ ဓာတ်သတ္တုတွေက စိုက်ပျိုးပင်ကို ဘယ်လို အကျိုးပြုတယ်ဆိုတာ သင်ကြရတယ် သူငယ်ချင်း။ မြေဆီလွှာ ထိန်းသိမ်းရေးနဲ့ သစ်တောဆက်စပ်နေပုံကိုလည်း သင်ကြရတယ်။ </p>
	<p class="block_18">“ကိုယ်တို့ဆီမှာကတော့ မြေဆီလွှာ ထိန်းသိမ်းရေးကို ဂရုမစိုက်ကြသလို သစ်တော ကာကွယ်မှုကိုလည်း သိပ်ပြီး အရေးတယူ မပြုကြသေးဘူး သူငယ်ချင်း။ </p>
	<p class="block_18">“အမှန်က မြေဆီလွှာနဲ့ သစ်တောဟာ တဦးကိုတဦး အပြန်အလှန် အကျိုးပြုပါတယ်။ မြေကြီးဟာ သစ်ပင်က အာဟာရဓာတ်ကို ရယူခြင်းဖြင့် မြေဆီဩဇာကို ဖြစ်စေနိုင်ပါတယ်။ သစ်ပင်ရဲ့အမြစ်က ခက်မာတဲ့မြေသားကို ဖြိုခွဲခြင်းအားဖြင့် လည်း မြေဆီလွှာဖြစ်လာနိုင်စေ တယ်။ ပြီးတော့ နိုက်ထရိုဂျင် လည်ပတ်မှု သံသရာဆိုတဲ့စကားကို သူငယ်ချင်း ကြားဖူးကောင်း ကြားဖူးပါလိမ့်မယ်။ နိုက်ထရိုဂျင်ဓာတ်ဆိုတာ စိုက်ပျိုးပင် အပင်တွေ အတွက် သြဇာဖြစ်စေတဲ့ ဓာတ်မျိုးပဲ သူငယ်ချင်း။ </p>
	<p class="block_18">“သစ်တောနဲ့ မြေဆီလွှာဟာ နိုက်ထရိုဂျင်ဓာတ် လည်ပတ်ရာ စက်ဝန်းလမ်းကြောင်းလို့ ဆိုနိုင်ပါတယ်။ မြေကြီးက နိုက်ထရိုဂျင် ဓာတ်အားဖြင့် သစ်ပင်ရှင်သန်ရသလို သစ်ပင်က သစ်ရွက်မြေစေး အားဖြင့် မြေဆီလွှာမှာ နိုက်ထရိုဂျင်ဓာတ်ကို ဖြစ်စေပါတယ်။ နောက်ပြီး သစ်ပင်ဟာ မိုးရေကြောင့် ပျက်စီးနိုင်တဲ့ မြေဆီလွှာကိုလည်း ထိန်းသိမ်းပေးတယ် သူငယ်ချင်း။ </p>
	<p class="block_18">“ဘယ်လိုလဲဆိုတော့ ကောင်းကင်က တိုက်ရိုက် ကျဆင်းတဲ့ မိုးရေပေါက်ဟာ မြေဆီလွှာကို ထိခိုက်စေနိုင်တယ်။ သစ်ပင် သစ်ရွက် ခက်လက်တွေကတဆင့် ကျမယ်ဆိုရင် မြေဆီလွှာ ထိခိုက်မှု လျော့နည်းပါတယ်။ တခါ ကိုယ်တို့ဆီမှာ လောလောဆယ် တွေ့ရတဲ့အဖြစ်ကို ပြောရဦးမယ် သူငယ်ချင်း။ အဲဒါက ဘာလဲဆိုတော့ ခုနကပြောသလို သစ်တောကိုခုတ်၊ မြေထွင်လိုက်တဲ့အတွက် တောင်ကတုံးတွေ ပေါလာတယ်။ ရေဆင်းချောင်းတွေ များလာတယ်။ ရေဆင်းချောင်းဆိုတာ မြေပြင်အနှံ့ ရေစီးငယ်တွေ ပေါင်းစပ်ပြီး ဖြစ်တာပဲ။ အဲဒီရေစီးငယ်တွေဟာ ရေစီးရင်း မြေဆီလွှာကို တိုက်စားဖျက်ဆီးပစ်ကြတယ် သူငယ်ချင်းရဲ့ တကယ်လို့သာ သစ်တောရှိနေမယ်ဆိုရင် သစ်တောဟာ အဲဒီလို ရေစီးငယ်တွေကို ကာကွယ်ဟန့်တားမယ်။ ဒီလိုနည်းနဲ့ ရေဆင်းချောင်းကြီးတွေ ဖြစ်မလာအောင် စွမ်းဆောင်နိုင်မယ်။ မြေဆီလွှာ ရေတိုက်စားခြင်း မခံရအောင် ကာကွယ်ပေးလိမ့်မယ်။ ဒီတော့ စိုက်ပျိုးရေးအတွက် သစ်တောထိန်းသိမ်းရေး၊ မြေဆီလွှာ ထိန်းသိမ်းရေးဟာ ဘယ်လောက် အရေးကြီးတယ်ဆိုတာ သိနိုင်ပါပြီ သူငယ်ချင်း။ </p>
	<p class="block_18">“အဲဒါပဲသူငယ်ချင်း၊ ကိုယ်ဟာ ငယ်စဉ်ကတည်းက ကိုယ့်ရပ်ကိုယ့်မြေက လူတွေရဲ့ဘဝ၊ လူတွေရဲ့ရုန်းကန်မှုနဲ့ ကိုယ့်မိကိုယ့်ဘတွေရဲ့ စိုက်ပျိုးရေးလုပ်ငန်း တွေကို စိတ်ဝင်စားခဲ့ တယ်။ အခုတော့ ကိုယ်ဟာ ကိုယ်တို့ဒေသက စိုက်ပျိုးရေး လုပ်ငန်းတွေကို တိုးတက် ဖွံ့ဖြိုးအောင် အတတ်နိုင်ဆုံး ကြိုးပမ်းဆောင်ရွက်မယ် ဆိုတဲ့ စိတ်စေတနာနဲ့ ပညာရပ်တွေကို ဆည်းပူးတန်သလောက် ဆည်းပူးခဲ့ပြီ။ </p>
	<p class="block_18">“ဒါပေမဲ့ ခုတော့ တခါတခါ၊ ကိုယ့်စိတ်ဝေဒနာတွေက ကိုယ့်စိတ်စေတနာတွေကို လွှမ်းမိုး ချေမှုန်းပစ်လိုက်ပြီလားလို့ ကိုယ် ထိတ်လန့်တုန်လှုပ်ရပြီ သူငယ်ချင်း။ ဒါကို မင်းနားလည်ရဲ့ လား။ ဒီလို သူငယ်ချင်း။ ခုဆိုရင်လေ ကိုယ်ဟာ မြေဆီ ခန်းခြောက်နေတဲ့ တောင်ကတုံး မြေပြင်တွေကို ငေးမောရင်း ပင်ပန်းရပြီ။ မောဟိုက်ရပြီ။ သစ်ပင်သစ်တောတွေ ကင်းမဲ့လာတဲ့အတွက် မြေဆီတွေ ခန်းခြောက်ရသလို၊ မေတ္တာတရား ကင်းမဲ့လာတာနဲ့ အမျှ လူ့လောကကြီးဟာလည်း ခြောက်သွေ့ တိမ်ကောသွားလေပြီလားဆိုတဲ့ အတွေးတွေက ဆက်စပ်ဝင်လာတယ်။ </p>
	<p class="block_18">“တခြားမကြည့်နဲ့ သူငယ်ချင်း။ အခုပဲ ကိုယ်ဟာ ကိုယ်တို့ဆီက လူတွေရဲ့ဘဝ၊ ကိုယ်တို့ဆီက ပတ်ဝန်းကျင် အခြေအနေတွေကို ပြောပြရင်းကနေပြီး ကိုယ့်ဦးနှောက်ထဲ၊ ကိုယ့်နှလုံးသား ထဲမှာ ချစ်ခြင်းမေတ္တာကို တမ်းတစေတဲ့ စိတ်ဝေဒနာက ထိုးဝင်လာကြပြန်တယ်။ </p>
	<p class="block_18">“ဒါပေမဲ့ ကိုယ် ကြိုးစားပါ့မယ် သူငယ်ချင်း။ ကိုယ့်ဘဝ တနေရာ၊ တချိန်ချိန်မှာ အရေးနိမ့်ခဲ့ရတဲ့ အဖြစ်တွေကို ကိုယ် မေ့ဖျောက်ပြီး ကိုယ်တို့ တောင်ကတုံးတွေမှာ မြေဆီထိန်းသိမ်းဖို့ စိုက်ပျိုးထူထောင်ဖို့ ကိုယ်ကြိုးစားသလို ကိုယ့်ဘဝမှာလည်း စိုပြည်လန်းဆတ်နိုင်တဲ့ အခြေအနေကိုရောက်အောင် ကိုယ်ကြိုးစားပါ့မယ် သူငယ်ချင်း” </p>
	<p class="block_16">ယခုတကြိမ်တွင်လည်း စာပိုဒ် ဆုံးသွားသည့်တိုင်အောင် စာရွက်မှာ နေရာလွတ် ကျန်နေသေး၏။ ထိုမျက်နှာ၌ ဆက်လက်ဖော်ပြထားသော စာလုံးများကို မတွေ့ရတော့ပေ။ သို့သော် နောက်ထပ်ကျန်နေသော စာရွက်များနှင့် သူ ရေးသား ဖော်ပြထားသော စာလုံးများကို တွေ့နေရသေး၏။ သည်တော့ သူ့စာတစောင်လုံးသည် ပြီးဆုံးခြင်းသို့ မရောက်သေးဟု ကိုကိုထွန်း နားလည်ရ၏။ ယခု စာပိုဒ်များသည် သီးခြားဖော်ပြလိုသော စာပိုဒ်များအဖြစ်လည်း မှတ်ယူရလေ၏။ သည်အတွက် ကိုကိုထွန်းသည် သီးခြားစာရွက်ဖြင့် ဖော်ပြထားသော စာများကို နောက်တကြိမ် ပြန်၍ အကြမ်းဖျင်း ဖတ်လိုက်ပြန်လေသည်။ </p>
	<p class="block_14">သည်စာမှာ သူငယ်ချင်းဟူသော အသုံးကိုသာ အဓိကထား၍ သုံးသည်ကို တွေ့ရခြင်းသည် ထူးခြား၏။ မြေဆီလွှာနှင့် သစ်တော၊ လူသားနှင့် မေတ္တာတရား ဆက်စပ်ရှင်းလင်းပြနေသည် မှာလည်း ကိုကိုထွန်းအဖို့ အတွေးရှုပ်စေသည်ဟု ပထမတွင် ထင်မှတ်၏။ ဒုတိယတကြိမ် သည်စာကို ပြန်၍ ဖတ်မိပြီးသောအခါ သည်စာသည် ဘာကို ရည်ရွယ်သနည်း ကောက်ချက်ချ၍ရပြီဟု ကိုကိုထွန်း ယူဆ၏။ </p>
	<p class="block_14">ကိုအေးလွင်အတွက် ယူကျုံးမရခြင်း၊ ကိုအေးလွင်၌ဖြစ်သော ဝေဒနာကို ထပ်တူ မျှယူခံစားခြင်းနှင့် ကြုံရသည်ဟုလည်း မိမိကိုယ်ကို ထင်မှတ်ရသည်။ သည်စာကို နွယ့်ဆီသို့ အရောက်ပို့မည်ဟု ဆုံးဖြတ်သည်။ </p>
	<p class="block_14">သို့သော် စိတ်အာရုံသည် တွေဝေဆဲဖြစ်၏။ ဆက်လက်ရေးသားထားသော ကိုအေးလွင်၏ စာကို ရုတ်တရက် မဖတ်ဖြစ်သေး။ အတော်ကြီးကြာခါမှပင် နောက် စာရွက်ကို စ၍ဖတ်ဖြစ်သည်။ </p>
	<p class="block_18">“ကဲပါလေ၊ ဒါတွေကို ထားလိုက်ပါတော့ ကိုထွန်း၊ တကယ်တော့ ခုအချိန်အခါမျိုးမှာ ကိုယ့်အနေနဲ့ ကိုယ်တို့ဆီက လူတွေအားလုံးရဲ့ဝေဒနာကို မျှယူခံစားပြီး ဖော်ပြဖို့သာ သင့်ပါတယ်ကွာ။ အခုလို ကိုယ်ရေးလိုက်မိတဲ့အတွက် ကိုထွန်း ကိုယ့်အပေါ်မှာ အပြစ် မြင်မယ်ဆိုရင်တော့ ခုနက စာရွက်တွေကို ချက်ချင်း ဖျောက်ဖျက်ပစ်လိုက်ပါ။ ကိုထွန်း စိတ်အာရုံကလည်း နုတ်ပယ်ပစ်လိုက်ပါ ကိုထွန်း။ လူတွေဟာ တခါတခါ ကိုယ့်ရင်ထဲက ဝေဒနာကို ခုလို ရေးပြလိုက်ရင် သက်သာကောင်းရဲ့ဆိုတဲ့ မျှော်လင့်ချက်မျိုးနဲ့ ကိုယ်ရေးလိုက်မိတာပါ သူငယ်ချင်း။ </p>
	<p class="block_16">“ဒီတော့ ကိုယ် စောစောကပြောခဲ့တဲ့အကြောင်းကို ပြန်ပြီး ကောက်ပါရစေ။ </p>
	<p class="block_21">“ကိုယ်တို့ဆီမှာ ခုနက ကိုယ်ပြောခဲ့သလို မြေပြဿနာကို ရင်ဆိုင်နေကြရတယ်။ ဒါတွေကို ဘယ်လိုဖြေရှင်းရမယ်ဆိုတာ သက်ဆိုင်ရာအာဏာပိုင်တွေ မေ့လျော့နေသလား မဆိုနိုင်ဘူး။ </p>
	<p class="block_18">“ဒါပေမဲ့ ဒီလိုအခြေအနေမျိုးမှာ ဘယ်လိုအမြတ်ထုတ်ရမယ် ဆိုတာကိုတော့ ငွေရှင်ကြေးရှင် တွေက လာဘ်မြင်ကြတယ် ကိုထွန်း။ </p>
	<p class="block_18">“အခုဆိုရင် ကိုယ်တို့ဒေသဘက်ကို ကိုထွန်းတို့ မြေပြန့်က ငွေရှင်ကြေးရှင်လည်း ဖြစ်တဲ့ အသိအတတ်ပညာမျိုးလည်း အတန်အသင့်ရှိတဲ့လူတွေ ရောက်လာကြပြီ။ သူတို့နဲ့အတူ အမေရိကက လယ်ထွန်စက် ကုမ္ပဏီတခုလည်း ရောက်လာတယ်။ အဲဒီ နိုင်ငံခြားအရင်းရှင်နဲ့ ကိုယ်တို့ တိုင်းရင်းသား အရင်းရှင်တွေ ပေါင်းပြီး အလွန်ကြီးကျယ်တဲ့ စိုက်ပျိုးမွေးမြူရေး လုပ်ငန်းကြီး တခုလုပ်ဖို့ အခြေစိုက်လာကြပြီ ကိုထွန်း။ အဲဒါကို မြေပြန့်က စာရေးဆရာ တချို့ ရေးတဲ့ ဆောင်းပါးတွေမှာ ကိုထွန်း ဖတ်မိကောင်း ဖတ်မိပါလိမ့်မယ်။ အဲဒါနဲ့ ပတ်သက်လို့ ဆရာသိန်းဖေမြင့်က သွေးသောက်မဂ္ဂဇင်းထဲက သူ့ရဲ့ဟော်နန်းပျော်တို့ ပြန်မလာနိုင် အခန်းဆက် ဆောင်းပါးထဲမှာ အနည်းအပါး ဖော်ပြခဲ့ဖူးတယ်။ </p>
	<p class="block_18">“အရင်းရှင်ကုမ္ပဏီ၊ အရင်းရှင်တွေရဲ့ စက်မှုစိုက်ပျိုးရေးနဲ့ သိပ္ပံနည်း မွေးမြူရေးဟာ တကယ်တမ်းကျတော့ ကိုယ်တို့ဆီက လူတွေ နေရာပြောင်း စိုက်ပျိုးရေးသမား၊ ခြေသလုံးအိမ်တိုင် စိုက်ပျိုးရေးသမားဘဝကနေ အခစား၊ အရင်းရှင်ကို အလုပ်အကျွေး ပြုရတဲ့ လခစားဘဝရောက်ရတာသာ အဖတ်တင်တယ်။ ကိုယ်တို့ဒေသတခုလုံးက မြေယာနဲ့ စိုက်ပျိုးလုပ်ငန်းကိုတော့ အကျိုးမပြုနိုင်ပါဘူး။ အကျိုးပြုလိုစိတ်လည်း ရှိဟန်မတူဘူး။ တနည်းပြောရရင် မြေပြန့်မှာ အရင်းရှင်တွေ အခြေစိုက်ပြီး သွေးစုပ်ခြယ်လှယ်ကြသလို ကိုယ်တို့ဆီကိုလည်း အရင်းရှင်တွေ ခြေချလာတာသာ ဖြစ်တယ်လို့ ကိုယ်ဆိုချင်တယ် ကိုထွန်း။ </p>
	<p class="block_18">“တကယ်တော့ ဒီအကြောင်းတွေကို ကိုယ် ဆောင်းပါး မရေးရတာလည်း ကြာ၊ ကိုထွန်းနဲ့ မဆုံရ၊ စကားမပြောရတာလည်း ကြာပြီဖြစ်တာကြောင့် ရင်ထဲရှိသမျှ သွန်ရေးပြလိုက်တာပဲ ကိုထွန်း။</p>
	<p class="block_16">သည်စာပိုဒ်ကိုဖတ်၍ ပြီးဆုံးသောအခါ ကိုအေးလွင် အဘယ်ကြောင့် သည်မျှ ရှည်လျား ပြည့်စုံသော စာရှည်ကြီး ရေးလာရသနည်း ဆိုခြင်းကို ကိုကိုထွန်း နားလည် သဘောပေါက်လာ၏။ မှန်သည်။ ဟိုစဉ်ကတော့လည်း သူတို့နှစ်ယောက် ဆုံမိကြပြီဆိုလျှင် ပြောစရာစကားတွေ ဆုံးခန်းတိုင်သည်ဟူ၍မရှိ။ အထူးသဖြင့် ကိုအေးလွင် ပြောတတ်သော စကားတခွန်းကို ကိုကိုထွန်း အမြဲကြားယောင်သည်။ </p>
	<p class="block_14">“ကိုယ်တို့ဟာ မြေပြန့် မြေမြင့် ခြားနားမှုတခုကြောင့် သံသယစိတ်ထားတွေ မကိန်းဝင်သင့်ဘူး ကိုထွန်း။ တကယ်တမ်း စဉ်းစားကြည့်မယ်ဆိုရင် ကိုယ်တို့ လူထုတွေဟာ မြေပြန့်နဲ့ မြေမြင့် စစ်မှန်တဲ့ နားလည်မှု ရဖို့လိုတယ်။ အဲဒီလို နားလည်နိုင်အောင် မြေပြန့်က လူများရာစုရဲ့ဘဝကိုလည်း မြေမြင့်ကလူတွေ နားလည်ဖို့ လိုသလို၊ မြေမြင့်က လူများရာစုရဲ့ ဘဝကိုလည်း မြေပြန့်ကလူတွေ နားလည်ဖို့ လိုမယ်။ ဒီတော့မှလည်း ကိုယ်တို့ဟာ ဘယ်သူ့ကို ရန်ပြုတိုက်ခိုက်ရမယ် ဆိုတာကို ပိုပြီးမြင်နိုင်မယ် ကိုထွန်း။ ဒါကြောင့် ကိုထွန်း တခါလောက် ကိုယ်တို့ဆီကို လိုက်ခဲ့စေချင်တယ်။ ကိုယ်တို့ဆီကလူတွေရဲ့ဘဝကို လေ့လာကြည့်စေချင်တယ်။ တကယ့် တကယ်ဆိုတော့ နေရာတကာမှာ ပြည်သူတွေ များရာစုဟာ အဖိနှိပ်ခံ၊ အခြယ်လှယ် ခံနေကြရတာပါ သူငယ်ချင်း။ ဖဆပလတွေ၊ သူ့နောက်လိုက်အရာရှိတွေ၊ အရင်းရှင်တွေနဲ့ ပဒေသရာဇ်တွေသာလျှင် ပြည်သူတွေကို တဖက်က ဖိနှိပ်ခြယ်လှယ်နေသလို ဒီလိုဖိနှိပ်မှုကို အရှည်သဖြင့် ကျင့်သုံးနိုင်အောင် လူမျိုးသွေးကွဲရေးဝါဒကို ထိုးသွင်းနေကြတာ ကိုထွန်း” </p>
	<p class="block_14">ယခုလည်း သူ့စာတွင် ဤအကြောင်းတို့ကို ထပ်၍ဖော်ပြ၏။ သူ့စိတ် စေတနာကိုလည်း ပြောလာ၏။ ပြီး ကိုကိုထွန်းအား ရှမ်းပြည်သို့ လာပါမည့်အကြောင်းကိုလည်း ထပ်၍ဖိတ်ခေါ်သည်။ </p>
	<p class="block_14">သည်စာကို ဖတ်ရစဉ်ကတော့ ကိုအေးလွင်နှင့်ပတ်သက်၍ တမ်းတစိတ် ဖြစ်ခဲ့သေးသည်။ သည်စာပါ အချက်အလက်တွေနှင့်ပတ်သက်၍လည်း စိတ်လှုပ်ရှားခဲ့ရသေး၏။ ပြီး ကိုအေးလွင်ထံသို့ စာပြန်မည်ဟုလည်း အကြံဖြစ်ခဲ့သေးသည်။ </p>
	<p class="block_14">ကိုအေးလွင်၏ ဆန္ဒအတိုင်း ကိုအေးလွင်၏စာကိုကား နွယ့်ဆီသို့ စာတိုက်မှတဆင့် ပို့လိုက်သည်။ နွယ်ကိုယ်တိုင်က ကိုကိုထွန်းနှင့် ဆုံရစေကာမူ ထိုစာနှင့် ပတ်သက်၍ စကားမဆိုလာသည် ဖြစ်သောကြောင့် နွယ်နှင့် တဆက်တည်းပင် ကိုအေးလွင်ကိုရော ကိုအေးလွင်၏ စာကိုပါ မေ့ဖျောက်ထားခဲ့သည်။ </p>
	<p class="block_14">နောက်ဆုံး နွယ်နှင့် ပတ်သက်ရမည်ကို ပင်ပန်းလေဟန် စိတ်အစွဲက ကြီးမားသည်ကြောင့် ဦးကျော်သာဦးထံသို့ပင် ရှေးကကဲ့သို့ အရောက်အပေါက် မရှိချင်တော့ပေ။ </p>
	<p class="block_14">သည်လူတွေကိုသာ ဇွတ်မေ့လျော့ကာ၊ မေ့လျော့သည်လည်း ထင်မှတ်ကာ၊ ရင့်ကျက်သည် လည်း မှတ်ယူကာ၊ သည်ပညာသင်နှစ်ကို အေးချမ်းငြိမ်သက်စွာဖြင့် ကုန်ဆုံးစေပေလိမ့်မည်ဟု ကိုကိုထွန်း အထင်ရောက်သည်။ </p>
	<p class="block_14">သို့သော် တကယ်တမ်း အများနှင့် စပ်လျဉ်းသောအခါ သူ မနေနိုင်။ သည်အခါ သုံးခါကျ ကျောင်းထုတ်စနစ်တိုက်ပွဲတွင် သူ ပါဝင်လာပြန်၏။ </p>
	<p class="block_14">ယခုတကြိမ်၌မူ ဦးထွန်းတင်သည် ကိုကိုထွန်းကို လုံးဝ ဥပေက္ခာပြုထားလိုက်လေတော့ သည်။ </p>
	<p class="block_14">ကိုကိုထွန်းအဖို့တော့လည်း စိတ်မှာသာ ပြင်းထန်၏။ ခန္ဓာကိုယ်မှာက ချည့်နဲ့ယိမ်းယိုင်သည် ဖြစ်ရကား အောက်တိုဘာ ကျောင်းပိတ်ရက်နောက်ပိုင်းတွင် ကိုကိုထွန်းသည် အိပ်ရာ၌ ဒုတိယအကြိမ် လဲလျောင်းရပြန်လေသည်။ </p>
	<p class="block_14">ခရစ်နှစ် အစပိုင်းတွင် ပြန်လည် ကျန်းမာလာသော်လည်း ကျောင်းကိုကား ပြန်၍ မတက်နိုင်သေးပေ။ စာမေးပွဲ ဖြေဖြစ်အောင် ဖြေမည် စိတ်ဇွဲနှင့် စာကို အိမ်မှာပဲ ကြည့်သည်။ စာမေးပွဲ ဖြေဖြစ်အောင် ဖြေသည်။ </p>
	<p class="block_14">စာမေးပွဲတွေ ပြီးပြီဆိုခါမှပင် သူသည် ကိုအေးလွင်ကို ပြန်၍ သတိရလေတော့သည်။ သည်အခါ ပေါက်စမကို ခွဲခွာဖို့ ဝန်လေးသည်မှန်စေ၊ ပတ်ဝန်းကျင်မှာ စိတ်ရှုပ်သည်လည်းဖြစ်၊ ကိုအေးလွင်နှင့် တွေ့ဆုံလိုသည်လည်း ဖြစ်သောကြောင့် ကိုအေးလွင်ရှိရာသို့ သွားရောက်ကာ နွေရာသီရက်များကို ကုန်ဆုံးစေမည်ဟု ဆုံးဖြတ်သည်။ </p>
	<p class="block_14">သည်အခါ မိခင်ဖြစ်သူ ဒေါ်နုနုခင်က ကိုကိုထွန်း၏ ဆုံးဖြတ်ချက်ကို ဦးစွာ ထောက်ခံသည်။ </p>
	<p class="block_14">အမှန်တော့လည်း ဒေါ်နုနုခင်သည် ကာလအတန်ကြာကပင် ပေါက်စမနှင့် ကိုကိုထွန်းတို့ ရင်းနှီးပွန်းတီးလွန်းခြင်းကို စိတ်အလိုမကျ ဖြစ်ခဲ့သည်။ ဤကိစ္စနှင့် ပတ်သက်၍ ဦးထွန်းတင်အား အတန်အသင့် ပြောဆိုခဲ့သေး၏။ သို့သော် ဦးထွန်းတင်ကိုယ်တိုင်ကမူ ဤကိစ္စကို အရေးထားလောက်ဖွယ်သောကိစ္စဟု ယူဆဟန် မရှိပေ။ မည်သို့ဖြစ်စေ၊ ကိုကိုထွန်း ပေါက်စမနှင့် ကင်းကွာနေမည်ကို လိုလားသည်လည်း မှန်၏။ ကိုကိုထွန်း စိတ်လက်ချမ်းသာမှုကို လိုလားသည်လည်း မှန်၏။ ထို့ကြောင့် ကိုကိုထွန်း ရှမ်းပြည်သို့ ခရီးထွက်မည်ဆိုခြင်းကို ဒေါ်နုနုခင် သဘောတူ၏။ သို့သော် ကိုကိုထွန်း၏ ကျန်းမာရေးအတွက်ကား ဒေါ်နုနုခင် စိတ်မအေး။ </p>
	<p class="block_14">အဆုံး၌ သားဖြစ်သူကိုယ်တိုင်က သူ့ဆုံးဖြတ်ချက်ကို အခိုင်အမာ ဆုပ်ကိုင်ထားပြီ ဆိုတော့လည်း ခွင့်လွှတ်ရတော့သည်။ </p>
	<p class="block_14">သည်အခါ ညီညီခင်ဆိုသော သူငယ်ကလည်း သူ့သူငယ်ချင်း စဝ်ရွှေဝင်းနှင့်အတူ တောင်ကြီးသို့ သွားလိုသည် ဆိုလာ၏။ </p>
	<p class="block_14">ဤသို့ဖြင့် ယခုနှစ် နွေရာသီတွင် ဤအိမ်ကြီးသည် ခြောက်သွေ့ခဲ့ရပြန် လေသည်။ </p>
	<p class="block_14">သည်အခါ ငယ်ငယ်သည်လည်း ဥသြသံ၌ ညွတ်နူး ဆွတ်ပျံ့စ ပြုခဲ့ပြီတည်း။ ဘာကို လွမ်းရသည်ဟူ၍ကား သင်း မသိ။ လွမ်းသည်လား၊ တမ်းတသည်လား၊ နွေသည် ကြေကွဲခြင်းကို ဖန်တီးသည်လား၊ မည်သည်ကိုမျှ မဝေခွဲတတ်။ </p>
	<p class="block_6" id="calibre_link-117">◾</p>
</div>

<div class="calibre" id="calibre_link-36">
<h1 class="block_12" id="calibre_link-118">| ၃၂ |</h1>
	<p class="block_13">&nbsp;</p>
	<p class="block_14">ညသည် ပိန်းပိတ်အောင် မှောင်လှချေ၏။ </p>
	<p class="block_14">ထိုနေရာ၌ အမှောင်သည် ပိုမို၍ သိပ်သည်းထူထပ်လှပေသည်။ နက်လည်း နက်ရှိုင်းလှသည်။ </p>
	<p class="block_14">နွေရာသီသည် တိတ်ဆိတ်၏။ ပတ်ဝန်းကျင်၌ အမြဲလှုပ်ရှားတတ်သော လေထုသည်ပင် ယခုအခါ၌ အသက်ကင်းမဲ့နေပြီလားဟု ယူဆနိုင်၏။ </p>
	<p class="block_14">ပေါက်စမသည် အမှောင်၌ နစ်မွန်းနေ၏။ အမှောင်သည် လေးလံသော သံတုံးသံခဲကြီးပမာ ဖိစီးသည်ဟုလည်း ထင်ရသည်။ အသက်ရှင်နေနိုင်စွမ်းခြင်းငှာ လေကို ရှူရှိုက်သည်ပင်လျှင် ပင်ပန်းလှစွာ၏။ အမှန်ပင် ထိုနေရာ၌ လေထုကင်းမဲ့နေပြီဆိုနိုင်၏။ </p>
	<p class="block_14">ပေါက်စမသည် သူ့ဝိညာဉ်ကိုလည်းကောင်း၊ စိတ်အသိကိုလည်းကောင်း လိုက်လံဖမ်းဆီးရန် ကြိမ်ဖန်များစွာ ကြိုးစား၏။ သို့သော် သူသည် မည်သည်ကိုမျှ ဖမ်းဆီးဆုပ်ကိုင်နိုင်ခြင်းငှာ မစွမ်းတော့ပေ။ </p>
	<p class="block_14">ထိုနေရာ၌ လေထုကင်းမဲ့သည် ဖြစ်သောကြောင့် အရက်နံ့သည် အစိုင်အခဲသဖွယ်ဖြစ်ကာ စူးရှတိုးဝင်လာသည်ကို မသိတချက် သိတချက်ဖြစ်သည်။ ခြောက်လှန့်တတ်သော အိပ်မက်မှ ရုန်း၍ထွက်၏။ မရ။ </p>
	<p class="block_14">ဦးထွန်းတင်သည် အတွေ့အထိ၊ တပ်မက်ခြင်းဖြင့် ရိုင်းစိုင်း၍ နေလေပြီ။ သို့ဖြင့် ဦးထွန်းတင်သည် အနည်းငယ်သော အမြတ်ကို ရ၏။ </p>
	<p class="block_14">ပေါက်စမသည် ကြီးစွာသော ဆုံးရှုံးခြင်းကို ရ၏။ အနက်ရှိုင်းဆုံးသောနေရာသို့ ကျရောက် နစ်မွန်း၏။ မိမိကိုယ်တိုင် ရှိုက်ငင်ငိုကြွေးရသောအဖြစ်သို့ မိမိ၏ အသိစိတ်သည် ဦးစွာရောက်လာ၏။ ဝမ်းနည်းခြင်း၊ ထိတ်လန့်တုန်လှုပ်ခြင်းတို့သည် အတိုင်းအဆ မရှိတော့ပေ။</p>
	<p class="block_14">ဦးထွန်းတင်သည် ရှိုက်၍ ရှိုက်၍ ငိုနေသော ပေါက်စမ၏ ခန္ဓာကိုယ်ကို တင်းကျပ်စွာ ပွေ့ဖက်ထားမြဲဖြစ်သည်။ ပေါက်စမ၌ ရုန်းကန်လှုပ်ရှားနိုင်စွမ်းသော အင်အားသည်လည်း စောစောကပင်လျှင် ကုန်ဆုံးခဲ့ပေပြီ။ ယခု သူ့တွင် ငိုကြွေးခြင်းမှ မည်သည့်အင်အားအစွမ်းသတ္တိမျိုးမျှ မရှိတော့ပေ။ ဦးထွန်းတင်သည် နှစ်သိမ့်စကားကို တတွတ်တွတ် ဆို၏။ ထိုစကားတို့ကို ပေါက်စမ မကြား။ သူ့တွင် အကြားအာရုံစွမ်းအားလည်း မရှိတော့ပြီထင်၏။ </p>
	<p class="block_14">တဖက်တွင် အိပ်မောကျနေပြီဖြစ်သော ဒေါ်လှမင်းသည်လည်း မကြား။ သို့သော် ထိုစကားတို့ကို အခန်းပြင်ဘက်မှာ ကပ်လျက်ရောက်နေသော စံမြင့်သည် ကြား၏။ </p>
	<p class="block_14">စံမြင့်သည် ခပ်စောစောကတည်းက ဤအိမ်ခြံဝင်းအပြင်သို့ ရောက်ရှိလာခဲ့သည်။ ဦးထွန်းတင်၏ မော်တော်ကား ခြံထဲသို့ ဝင်လာသည်ကို အခွင့်ကောင်းယူကာ သူလည်း ခြံထဲသို့ ရောက်လာသည်။ </p>
	<p class="block_14">သည်သမီးနှင့်ပတ်သက်၍ သူ့စိတ်မှာ ဘယ်အခါကမျှ တည်ငြိမ်အေးချမ်းခဲ့ရသည်ဟူ၍ မရှိ။ ထို့ကြောင့်လည်း ဤအိမ်ကြီးအနီးသို့ ချဉ်းကပ်၍ သမီး၏အခြေအနေကို သူ ကွယ်ဝှက် စူးစမ်းခဲ့ရသည်။ ကိုကိုထွန်းနှင့် ပေါက်စမတို့ ပွန်းတီးလွန်းသည်ကို ကြိမ်ဖန်များစွာ တွေ့ရသောအခါ သူ့စိတ်မှာ စိုးရိမ်ကြောင့်ကြစိတ်သည် ပို၍ကြီးကဲခဲ့ရ၏။ အတွင်းစိတ်မှ ကျိတ်၍ မယားဖြစ်သူကို လည်း အပြစ်တင်ခဲ့ ရသည်မှာ အကြိမ်ကြိမ်ပင်။ မည်သို့ဖြစ်စေ မယားဖြစ်သူကို တွေ့မည်၊ သတိပေးမည်။ သည်သမီး၊ သည်အရွယ်၊ သည်အခါမျိုးမှာ သည်လိုအသိုက်အဝန်းမျိုး၌ အန္တရာယ် များလှသည်ကို သင်း သိစေ့မည်။ ဤသို့ဖြင့် သည်မယားနှင့် သည်သမီးကို ဤအသိုင်းအဝိုင်းက ခွဲထုတ်မည်ဟူသော အကြံအစည်မျိုးနှင့် မယားကို တွေ့နိုင်ရန် ကြိုးပမ်းခဲ့ရသည်မှာလည်း အခါခါပင်။ </p>
	<p class="block_14">သို့ဖြင့် ဤညတွင်လည်း သူ ဤခြံကြီးသို့ ရောက်ခဲ့ရပြန်၏။ </p>
	<p class="block_14">သို့သော် နောက်ဖေးတန်းလျားမှ ဒရိုင်ဘာလင်မယား မအိပ်နိုင်သေးသည်ကြောင့် သူ့အဖို့ နောက်ဖေးဘက်သို့ မကပ်နိုင်သေး။ ညဒရဝမ်ကုလားကလည်း တမှောင့်ပင်။ </p>
	<p class="block_14">ဒရဝမ်ကုလား ခြံရှေ့ပိုင်းထွက်လာသောအချိန်ကျမှ သူ နောက်ဖေးဘက်သို့ ချဉ်းကပ်ဝံ့သည်။ သည်အခါ နောက်ဘက်တန်းလျားလည်း အမှောင်ကျနေလေပြီ။ </p>
	<p class="block_14">အိမ်ကြီးတအိမ်လုံးလည်း အမှောင်ကျနေပြီဖြစ်၏။ </p>
	<p class="block_14">ဒေါ်လှမင်း သားအမိနေသောအခန်းကို သူ မှန်းဆ၍သိသည်။ သည်အခန်းကို ကပ်ရသည်မှာ ကိုယ့်သမီး၊ ကိုယ့်မယားအခန်းသို့ ကပ်ရစေကာမူ စံမြင့်အဖို့ ရဲရဲဝံ့ဝံ့ ကပ်နိုင်သည်ကား မဟုတ်ပေ။ </p>
	<p class="block_14">တဖက်ခန်းမှ ခပ်သဲ့သဲ့အသံကို ကြားသည်မှာ သမီးနှင့် အမေ မအိပ်နိုင်သေးသည်ပဲ ဖြစ်မည်ဟု တွေးသေးသည်။ </p>
	<p class="block_14">ရှိုက်သံကို ကြားရသောအခါ ရင်ထဲက ဖိုသည်။ ယောက်ျားတယောက်၏ စကား တီးတိုးသံကို ကြားရတော့ တုန်လှုပ်သည်။ မည်သည်မျှ မသဲကွဲ။ </p>
	<p class="block_14">အုတ်နံရံမှ နေရာကိုရွှေ့ပြီး ပြတင်းတံခါးပေါက်နားသို့ တိုးကပ်သည်။ သည်အခါ ရှိုက်သံနှင့် တီးတိုးသံသည် တဖြည်းဖြည်း သဲကွဲလာ၏။ </p>
	<p class="block_14">သွေးကြောအလုံးစုံသည် ချက်ချင်း ပူလောင်လာသည်။ ရှက်ခြင်း၊ ကြောက်ခြင်း၊ ဝမ်းနည်းခြင်းတို့သည် ခန္ဓာကိုယ်တခုလုံးကို လွှမ်းခြုံလိုက်လေသည်။ </p>
	<p class="block_14">စံမြင့်သည် ခါးကဓားကို ဆွဲနုတ်လိုက်သည်။ ပြတင်းတံခါးကို တွန်းကြည့်သည်။ တဖက်တံခါးဆီသို့ သွားပြန်သည်။ အိမ်၏ တဖက်ဘေးကိုလည်း ရောက်သည်။ သူ့စိတ်သည် ဆောက်တည်ရာ မရတော့ပေ။ </p>
	<p class="block_14">သူသည် အသံကြားရာ ပြတင်းဆီသို့ ထပ်၍မသွားချင်တော့။ သို့သော် လက်တဖက်က ဓားကို ကျစ်ကျစ်ပါအောင် ဆုပ်ကိုင်ရင်း ပြင်းထန်သော ဒေါသအဟုန်ဖြင့် ထိုနေရာသို့ ရောက်ပြန်သည်။ ဘာလုပ်ရမည်ကို သူ မသိနိုင်။ </p>
	<p class="block_14">တနေရာတွင် သံစည်တလုံးကို တွေ့သည်။ သည်အခါ အကြံရသည်။ ခဏချင်းပင် သံစည်ကြီးကို အုတ်ခဲတလုံး ထိမှန်သံသည် ညအမှောင်ကို ဖြိုခွင်း ပေါ်ထွက်လာ၏။ </p>
	<p class="block_14">အိမ်ရှေ့ဘက်ဆီမှ ဒရဝမ်ကုလားသည် အပြေးရောက်လာ၏။ ဦးထွန်းတင်သည် ပေါက်စမအခန်းမှ အထိတ်တလန့် ထွက်လာ၏။ အိမ်ရှေ့မီးကို ဖွင့်သည်။ </p>
	<p class="block_14">ဒေါ်လှမင်းသည်လည်း လန့်ဖျပ်နိုးထလာ၏။ အခန်းမီးကို ဖွင့်သည်။ ပေါက်စမ အခန်းဘက်သို့ ကူးသည်။ သူသည် အိမ်ရှေ့ခန်း မီးပွင့်နေသည်ကိုလည်း သတိမထားမိ။ ခဏချင်းပင် မီးပိတ်သွားကာ ဦးထွန်းတင် အပေါ်ထပ်သို့ တက်သွားသည်ကိုလည်း သတိမထားမိ။ </p>
	<p class="block_14">ရှိုက်ငင်ငိုကြွေးနေသော ပေါက်စမကို တွေ့ရသောအခါ ရုတ်ခြည်း ရှုပ်ထွေးသောအတွေးဖြင့် သူ တုန်လှုပ်ရသည်။ စောစောက သည်နေရာတွင် အလွန်ထူထပ် သိပ်သည်းသော အမှောင်ထု ဖုံးလွှမ်းခဲ့သည်ကိုလည်းကောင်း၊ ချစ်သောသမီးသည် နက်ရှိုင်းလှစွာသောနေရာ၌ နစ်မွန်းခဲ့ရသည် ကိုလည်းကောင်း သူ မခန့်မှန်းတတ်။ မသိနိုင်။ နောက်ဖေးဘက်တွင် ဒရဝမ်ကုလား လက်နှိပ်မီး တယမ်းယမ်း ဖြစ်နေသည်ကိုလည်းကောင်း၊ ကုလားပါးစပ်က တဖျစ်တောက်တောက် ပြောဆို ရေရွတ်နေသည်ကိုလည်းကောင်း ဒေါ်လှမင်း သိလည်း မသိ၊ ကြားလည်း မကြား။ </p>
	<p class="block_14">တရှိုက်ငင်ငင် ငိုနေသော သမီးကိုသာ တတွတ်တွတ် မေးမြန်း စုံစမ်းနေသည်။ ပေါက်စမ မဖြေတတ်ပြီ။ </p>
	<p class="block_14">ဒရဝမ်ကုလားသည် စောစောက ကြားရသောအသံနှင့် ပတ်သက်၍ ဘာကိုမျှ စုံစမ်း မသိရသောကြောင့် ဟိုသည် လှည့်လည်ရှာဖွေနေစဉ် အဝေးဆီမှ သံချောင်းသံ ၁၂ ချက် ခေါက်သံသည် ပျံ့လွင့်လာ၏။ ဒရဝမ်ကုလားသည် အိမ်ရှေ့ဘက်သို့ လှည့်ထွက်လာကာ ဝင်းခြံ အတွင်းဘက်မှာ ဆွဲထားသော သံချောင်းကို နှစ်ချက်ချင်း ခပ်လေးလေးဆွဲ၍ ၁၂ နာရီ အချက်ပေး သံချောင်းကို ခေါက်လိုက်လေသည်။ </p>
	<p class="block_14">အတန်ကြာသောအခါ ထိုနေရာသည် ပကတိ ပြန်လည်တိတ်ဆိတ်သွား၏။ ထိုအခါမှပင် စံမြင့်သည် ပုန်းကွယ်နေသော ခြံစည်းရိုးမှ ပြန်လည် ထွက်ခွာလာသည်။ သူ့စိတ်အာရုံသည် ဗလောင်ဆူ လှုပ်ရှားနေဆဲဖြစ်သည်။ </p>
	<p class="block_14">ပေါက်စမထံမှ မည်သည်ကိုမျှ စုံစမ်းမရသောအခါ ဒေါ်လှမင်းသည် အတွေးရှုပ်နေသည်။ သမီးသည် အိပ်မက်တခု၏ ခြောက်လှန့်ခြင်းကို ခံရသည်လားဟုလည်း တွေးသည်။ အိပ်ချင်မူးတူး စိတ်ကလည်း ရှိသည်။ သည်အခါ သမီးကို နှစ်သိမ့်စကားဆိုပြီး သူ့အိပ်ခန်းသို့ ပြန်ခဲ့၏။ သူ့အဖို့တော့လည်း ဤအိမ်ကြီး၌ သမီး ငိုကြွေးရလောက်အောင် ထိတ်လန့်တုန်လှုပ်ဖွယ်ရာများ ပေါ်ပေါက်နိုင်စရာ အကြောင်းမရှိဟု ရိုးသားစွာ ယုံကြည်သည်။ ထို့ကြောင့် သမီးနှင့်ပတ်သက်၍ စိုးရိမ်လိုစိတ် မပြင်းထန်မိ။ </p>
	<p class="block_14">သမီးအပါးမှ ခွာမည်ဆိုသောအခါ သမီးသည် အိပ်ရာမှာ ခန္ဓာကိုယ်ကို မှောက်လျားထိုးကာ ရှိုက်၍ ငိုချသည်။ </p>
	<p class="block_14">“ခက်ပါဘိ ကလေးမရယ်၊ မေးတာလည်း မရ မြန်းတာလည်း မရနဲ့” </p>
	<p class="block_14">စိတ်မရှည်နိုင်သော်လည်း မရှင်းသောအတွေးဖြင့် ဒေါ်လှမင်းသည် အခန်းသို့ ပြန်၍ လာခဲ့သည်။ စိတ်ထဲမှာ မကြည်လင်။ </p>
	<p class="block_14">အိပ်ရာသို့ ပြန်ရောက်သောအခါ အိပ်ချင်မူးတူးစိတ်သည် ဘယ်ရောက်ပြီနည်း မဆိုနိုင်။ သမီး ပေါက်စမအတွက် မရှင်းနိုင်သောအတွေးက ဝင်၍နှောက်သည်။ ဆေးလိပ်တဖွာကို ဖွာမည်ဟု ဆေးလိပ်ခွက်တွင်းမှ ဆေးလိပ်တိုကိုယူသည်။ မီးကို ခြစ်သည်။ </p>
	<p class="block_14">ပြတင်းတံခါးဆီမှ မသဲကွဲသောအသံသည် ခြစ်လက်စ မီးခြစ်ဆံကိုင်ထားသည့်လက်ကို တုန်လှုပ်စေသည်။ ဆေးလိပ်မီး ညှိအံ့သောအဖြစ်ကို ချက်ချင်း မေ့လျော့သွားသည်။ နားကို စွင့်ထားလိုက်၏။ </p>
	<p class="block_14">ပြတင်းတံခါး၏ တဖက်မှအသံသည် ပြတ်တောင်းပြတ်တောင်း ပေါ်ထွက်နေသည်။ ဒေါ်လှမင်းသည် အနည်းငယ် ထိတ်လန့်လာ၏။ သို့သော် အခန်းတွင်းမှ မီးရောင်ကြောင့် ထိတ်လန့်စိတ်သည် အနည်းငယ် ပြေပျောက်ရသည်။ </p>
	<p class="block_14">ဆေးလိပ်နှင့် မီးခြစ်ကို ပြန်ချပြီး ပြတင်းတံခါးဆီသို့ သွား၏။ ပြတင်းတံခါးနားသို့ ရောက်သောအခါ ဘာလုပ်ရမည် မသိသေးဘဲ ဖြစ်နေပြန်သည်။ တဖက်ကအသံသည် ခပ်အုပ်အုပ် ထွက်ပေါ်နေ၏။ သည်အသံသည် မည်သူ့အသံ ဖြစ်သည်ဟူ၍ သိယောင် မသိယောင် မသဲကွဲ။ </p>
	<p class="block_14">“ဘယ်သူတုံး” </p>
	<p class="block_14">ဒေါ်လှမင်းသည် ပြတင်းတံခါးသို့ကပ်၍ အသံတီးတိုးဖြင့် မေးလိုက်၏။ </p>
	<p class="block_14">“တံခါးလှပ်ပါ” </p>
	<p class="block_14">တဖက်မှအသံသည် ထစ်အသည်၊ တုန်ယင်သည်၊ လောဆယ်သည့် အသွင်သဏ္ဌာန်သည် ရှိ၏။ </p>
	<p class="block_14">သည်အသံကို သဲကွဲစွာ ကြားရပေပြီ။ ခန္ဓာကိုယ်တခုလုံးသည် လျှပ်စစ်ဓာတ် ကူးစက်ခြင်း ခံရပြီလားဟု ထင်ရသည်။ အသိစိတ်မရှိဘဲ တံခါးကို ဖွင့်လိုက်မိသည်။ </p>
	<p class="block_14">မီးရောင်၌ မထင်ရှားသေးသော်လည်း ဒေါသဖြင့် ခက်ထန်နေသော မျက်နှာပြင်ကို လျှပ်မီးရောင်မီးပမာ ရိပ်ခနဲ မြင်ရသည်။ </p>
	<p class="block_14">စံမြင့်၏ ခန္ဓာကိုယ်သည် ချက်ချင်းပင် ပြတင်းတံခါးကို ကျော်လွှားကာ အိပ်ခန်းတွင်းသို့ ရောက်လာ၏။ လက်တွင် ဓားချွန်ကို ကျစ်ကျစ်ပါအောင် ဆုပ်ကိုင်ထားဆဲဖြစ်၏။ မျက်နှာပြင်သည် မီးတောက်နေသော အသွင်ကိုဆောင်၏။ </p>
	<p class="block_14">“ရှင် ရှင် ရှင်” </p>
	<p class="block_14">ဒေါ်လှမင်း၏အသံသည် ထစ်အ တုန်ယင်နေ၏။ ဒေါ်လှမင်းလည်း သူ့မျက်လုံးကို သူ မယုံနိုင်သေးပေ။ </p>
	<p class="block_14">စံမြင့်သည် ဒေါ်လှမင်းကို သတိမထား။ အခန်းတွင်းသို့ လှည့်ပတ်ပြီး မျက်စိကစားလိုက် သည်။ </p>
	<p class="block_14">“သမီး၊ သမီးကော” </p>
	<p class="block_14">လင်သားဖြစ်သူ၏ အခြေအနေကို ဒေါ်လှမင်း နားမလည်။ အံ့သြခြင်း အပြည့်သာလျှင် ဖုံးလွှမ်းနေသည်။ ဒေါ်လှမင်းသည် လင်သား၏ လက်တဖက်ကို ဖမ်းယူဆုပ်ကိုင်လိုက်၏။ </p>
	<p class="block_14">“ရှင်၊ ရှင် ဘယ်ကလာတာလဲဟင်” </p>
	<p class="block_14">“ဒါ ဒါတွေကို မမေးနဲ့၊ သ၊ သ၊ သမီးကော” </p>
	<p class="block_14">စံမြင့်၏မျက်လုံးများသည် မီးကျီးခဲနှင့် တူ၏။ မျက်နှာပြင်သည် ထိပါးခြင်း ခံရသော မြွေပွေး၏ မျက်နှာသွင်ပြင်မျိုးကို ဆောင်နေ၏။ </p>
	<p class="block_14">“ဘာ၊ ဘာ၊ ဘာတွေဖြစ်နေတယ်ဆိုတာ နင်၊ နင် မသိဘူးလား” </p>
	<p class="block_14">အံ့သြခြင်းစိတ်သည် ချက်ချင်း လွင့်စဉ်သွားကာ ထိတ်လန့်တုန်လှုပ်ခြင်းသည် ဗြုန်းခနဲ ရောက်လာသည်။ ဒေါ်လှမင်းသည် နားမလည်။ </p>
	<p class="block_14">စံမြင့်သည် ရုတ်တရက် ဤနေရာမှ ထွက်ခွာကာ အိမ်ကြီးဆီသို့ သွားအံ့ပြုသည်။ ဒေါ်လှမင်းသည် လက်တဖက်ဖြင့် ဆုပ်ကိုင်ထားသော လင်သား၏လက်ကို လက်နှစ်ဖက်ပေါင်း၍ ဆုပ်ကိုင်လိုက်ရင်း </p>
	<p class="block_14">“နေစမ်းပါဦး ကိုစံမြင့်၊ ရှင် ဘယ်လိုဖြစ်လာတာလဲ၊ ဘယ်ကလာတာလဲ” </p>
	<p class="block_14">“ဖယ် ဖယ်စမ်း၊ နင် ဘာမှမသိဘူး။ နင်၊ နင်၊ နင်ဟာ အလကားပဲ” </p>
	<p class="block_14">“တိုးတိုးပြောစမ်းပါ ကိုစံမြင့်ရယ်၊ ကြားကုန်ရင် အားလုံး ဒုက္ခရောက်လိမ့်မယ်”  </p>
	<p class="block_14">ဒေါသမီးတောက်နေသော လင်သား၏အဖြစ်ကို နားမလည်နိုင်သဖြင့် တောင်းပန်စကား ဆိုသည်။ </p>
	<p class="block_14">စံမြင့်သည် တွေနေပြန်သည်။ ပြီး သူ၏ခန္ဓာကိုယ်ကို ခုတင်ပေါ်သို့ ပစ်ထိုင်ချလိုက်သည်။ သူ့ဘေးတွင် ရပ်နေသော မယားကို သူ မကြည့်။ နံရံကိုသာ ထိုးဖောက်အံ့ဟူသော အသွင်မျိုးဖြင့် စူးစိုက်ကြည့်နေ၏။ </p>
	<p class="block_14">“အခု အခု အခု ဘာတွေဖြစ်နေတယ်ဆိုတာ နင် နင် နင် မသိဘူးလား” </p>
	<p class="block_14">“အဲဒါကြောင့် အေးအေးဆေးဆေး ပြောစမ်းပါလို့ ကျုပ်ပြောနေတာပေါ့ ကိုစံမြင့်ရယ်၊ ရှင့်ဥစ္စာက မထိတ်သာမလန့်သာ” </p>
	<p class="block_14">“မ၊ မ၊ မဖြစ်ဘူး လှမင်း၊ နင်တို့သားအမိ အ၊ အ၊ ခု၊ ခု၊ ခုချက်ချင်း လိုက်ခဲ့”</p>
	<p class="block_14">ဒေါသတွင် ဝမ်းနည်းကြေကွဲခြင်းသည် ရောယှက်လာ၏။ </p>
	<p class="block_14">ဒေါ်လှမင်းသည် ဘာမျှ သဘောပေါက် နားလည်နိုင်ခြင်း မရှိသေးဘဲ လင်သားကိုသာ စူးစိုက်ကြည့်နေ၏။ သူသည် အိပ်မက်တခုတွင် ပါဝင်နေရသည်ဟု အထင်ရောက်နေ၏။ </p>
	<p class="block_14">“သွား၊ သွား၊ သွားပါ ငါ့သမီးကို ခေါ်ချေ" </p>
	<p class="block_14">ဒေါသသည် တွေဝေခြင်းကို ထိုးဖောက်လိုက်ပြန်သည်။ </p>
	<p class="block_14">“စဉ်းစဉ်းစားစား လုပ်စမ်းပါ ကိုစံမြင့်၊ အခု ရှင် ဘယ်မှာလဲ၊ ဒီကို ဘယ်လိုလုပ်ပြီး ရောက်လာတာလဲ” </p>
	<p class="block_14">“ဒါ၊ ဒါ၊ ဒါတွေကို မေးမနေနဲ့၊ ငါ့၊ ငါ့၊ ငါ့သမီးကိုသာ ခေါ်ပေး၊ ဒီ၊ ဒီမှာ နင့်သမီး လူ၊ လူစော်ကားခံနေရတာကို နင်၊ နင်၊ နင်မသိဘူးလား” </p>
	<p class="block_14">ထိုနေရာ၌ တီးတိုး ထိန်းအုပ်ထားသော ကြေကွဲခြင်း၊ အံ့သြခြင်း၊ ဒေါသပြွမ်းခြင်း၊ နားမလည်နိုင်ခြင်း၊ အကြောင်းအရာများသည် တဖက်ခန်းသို့ မသိမသာ တိုးဝင်နေ၏။ </p>
	<p class="block_14">ပေါက်စမသည် ခပ်သဲ့သဲ့သာ ကြားနေရသော စကားသံများဆီသို့ အာရုံမရောက်။ သူ့ရင်ထဲမှာသာ ပူလောင်နေ၏။ </p>
	<p class="block_14">တဖက်ခန်းမှ စကားသံများသည် မည်မျှကြာအောင် ပျံ့လွင့်ခဲ့သည်ကို ပေါက်စမ မသိ။ သူသည် အခန်းမှာ ဆက်လက်နေထိုင်ရမည်ကို ကြောက်လာသည်။ သည်အခါ အမေ့ရင်ခွင်သို့သာ ပြေးဝင်ခိုလှုံချင်၏။ သို့ဖြင့် ပေါက်စမသည် တဖက်တွင်ရှိသော ဒေါ်လှမင်းအခန်းသို့ ရောက်လာ၏။ </p>
	<p class="block_14">သည်အခါ လူသုံးယောက်စလုံးသည် ကျောက်ရုပ်တွေလို ရုတ်ခနဲ အသက်ရှူ ရပ်တန့်သွားကြရ၏။ သွေးကြောများသည်လည်း တုံ့ဆိုင်းသွား၏။ အာရုံကြောများသည်လည်း ပြတ်တောက်သွားလေ၏။ </p>
	<p class="block_14">စံမြင့်သည် နေရာမှ ချက်ချင်းထသည်။ </p>
	<p class="block_14">ဒေါ်လှမင်းက စံမြင့်၏ ခန္ဓာကိုယ်ကို လှမ်း၍ဖက်လိုက်၏။ </p>
	<p class="block_14">“ဖယ်၊ ဖယ်စမ်း” </p>
	<p class="block_14">စံမြင့်သည် ဒေါ်လှမင်း၏ခန္ဓာကိုယ်ကို တွန်းလှဲလိုက်၏။ ဒေါ်လှမင်းသည် ချက်ချင်း ပြန်ထကာ လင်သား၏လက်ကို လှမ်းဆွဲသည်။ </p>
	<p class="block_14">ဒေါ်လှမင်း၏စိတ်သည် ဘာကိုမျှ စဉ်းစားနိုင်ခြင်း မရှိတော့ပေ။ ယခုပင် လင်သားဖြစ်သူကို မမျှော်လင့်ဘဲ တွေ့လိုက်ရခြင်း၊ လင်သားထံက သမီးနှင့်ပတ်သက်၍ မမျှော်လင့်သော အကြောင်းအရာများကို ကြားလိုက်ရခြင်း၊ လင်သားနှင့် အပြန်အလှန် ငြင်းခုံပြောဆိုခဲ့ခြင်း၊ ယခုတဖန် သမီးဖြစ်သူ ရောက်လာခြင်းကို ကြုံရပြီးနောက် ဘာတွေဖြစ်လာနိုင်သည်ကို မစဉ်းစားဘဲ အလိုလို သိနေသလိုပင်။ စံမြင့်အဖို့တော့လည်း သမီးကို မြင်ရသည်နှင့် ဒေါသစိတ်မှာ ထိန်းချုပ်မရနိုင်လောက်အောင် တောက်လောင်လာ၏။ သူ ကြားခဲ့သည်၊ သူ ထင်ခဲ့သည်၊ သမီးနှင့် ပတ်သက်၍ သူ ပူပန်ခဲ့ရပြီ၊ ဒေါသအမျက် ရှိန်ရှိန်တက်ဆဲပင်။ ဒါကို မယားဖြစ်သူ လက်မခံ။ ဒေါ်လှမင်းအနေနှင့်တော့လည်း သည်လိုနေရာမျိုး သည်လိုအိမ်ကြီးအတွင်း၌ သမီးဖြစ်သူ အစော်ကားခံနေရပါသည် ဆိုခြင်းကို သူ မယုံကြည်နိုင်။ ထို့ကြောင့် ဒေါ်လှမင်းသည် လင်သား၏ အကြား၊ အထင်ကို မဖြစ်နိုင်ကြောင်း ရှင်းပြခဲ့၏။ သည်အိမ်သားတွေဘက်က ကာကွယ်၏။ လင်သား၏ ပူပန်စိတ်ကို ပြေပျောက်စေ၏။ ဒေါသကို ငြိမ်းသတ်၏။ </p>
	<p class="block_14">“နင်၊ နင်၊ နင် ဖယ်နေ၊ အား၊ အား၊ အားလုံးကို သတ်ပြီးမှ ငါ၊ ငါ၊ ငါ ကိုယ်တိုင် ကြိုးစင်တက်မယ်” </p>
	<p class="block_14">စံမြင့်၏အသံသည် ထိန်းချုပ်မရနိုင်အောင် အနည်းငယ် ကျယ်လောင်နေ၏။ ပေါက်စမသည် ယခုထက်တိုင် အခန်းတံခါးဝ၌ ရပ်လျက် တွေငိုင်နေဆဲ ဖြစ်သည်။ မိခင်၏ အခန်းတွင်းသို့ ရောက်လာနေသော လက်တဖက်တွင် ဓားကိုဆုပ်ကိုင်ထားသော၊ ဒေါသစိတ်ပြင်းလှစွာသော ထိုလူကို ခုနစ်နှစ်၊ ရှစ်နှစ်ကျော် ခွဲခဲ့ရသော ပေါက်စမသည် မမှတ်မိနိုင်။ </p>
	<p class="block_14">အခြေအနေသည် ရုတ်တရက် ချက်ချင်းပင် ရုန်းရင်းဆန်ခတ်ဖြစ်လာ၏ အသံတို့သည်လည်း ပို၍ကျယ်လောင်လာ၏။ ပေါက်စမသည် မိခင်ဆီသို့ ပြေးသည်။ စံမြင့်သည် မယားလက်မှ ရုန်းထွက်၏။ မယားက ဖက်သည်။ တိတ်ဆိတ်ခြင်းသည် ချက်ချင်း ပြိုကွဲလာ၏။ ညသည် ကသောင်းကနင်း ဖြစ်လာ၏။</p>
	<p class="block_14">စံမြင့်သည် အိမ်ကြီးပေါ်မှ လူအားလုံးကို သတ်အံ့ဟူသော ဒေါသစိတ်ဖြင့် ရုန်းထွက်၏။ မယားက ဖက်၍လုံးသည်။ စံမြင့်သည် အိပ်ခန်းမှ အပြင်ထမင်းစားခန်းဘက်သို့ ပြေးထွက်၏။ ဒေါ်လှမင်းသည် လင်သား၏လက်ကို လှမ်း၍ဆွဲသည်။ စံမြင့်သည် ဓားကိုင်သောလက်ကို ရုန်း၏။ ထက်လှစွာသော ဓားသည် အရှိန်ပြင်းလှစွာဖြင့် ဒေါ်လှမင်း၏ရင်အုံကို ထိုးစိုက်၏။ မီးများသည် ချက်ချင်းပွင့်လာ၏။ လှေကားဆီမှ သေနတ်သံသုံးချက်သည် အဆက်မပြတ် ထွက်ပေါ်လာ၏။ မီးရောင်အောက် သွေးအိုင်၌ လင်မယားနှစ်ယောက်သည် လူး၍နေလေသည်။ </p>
	<p class="block_14">ညသည် တုန်လှုပ်ချောက်ချားနေလေသတည်း။ </p>
	<p class="block_14">ပေါက်စမ၏ အော်ဟစ်ငိုယိုသံသည် အားလုံးသောအသံများကို လွှမ်းဖုံးလိုက်လေ၏။ </p>
	<p class="block_14">ယခုတော့လည်း ထိုလင်မယားနှစ်ယောက် သေဆုံးရခြင်းနှင့် ပတ်သက်၍ မည်သူ တဦးတယောက်မျှ အမှန်အကန် မသိနိုင်ကြတော့ပေ။ သာမန်အားဖြင့် ဆိုရပါမူ ထောင်ဖောက် ထွက်ပြေးခဲ့ပြီးနောက် ခိုးမှုနှင့် ဖောက်ထွင်းမှု များစွာတို့ကို ကျူးလွန်ခဲ့သည်ဟူ၍ လည်းကောင်း၊ ဓားပြမှုများကို ကျူးလွန်ခဲ့သည် ဟူ၍လည်းကောင်း ထင်ရှားခဲ့သော မှုခင်းမှတ်တမ်းဝင် လူဆိုးတယောက်၏ နောက်ဆုံး လူသတ်မှုနှင့် အသေဆိုး သေဆုံးကာ အသေဖမ်းဆီးရမိခြင်းအဖြစ် ကံဆိုးလှစွာသော လင်လူဆိုးမယား၏ ကြေကွဲဝမ်းနည်းဖွယ်ရာ အသေဆိုး သေဆုံးရခြင်း အဖြစ်လောက်ကိုသာလျှင် သိနားလည်ခွင့် ရကြလေ၏။ </p>
	<p class="block_14">ပေါက်စမကိုယ်တိုင် သည့်ထက်ပို၍ မသိ၊ နားမလည်။ </p>
	<p class="block_14">ဤသို့ဖြင့် အားလုံးသောလူများအဖို့ ထိုလူဆိုးနှင့် လူဆိုးမယားတို့၏အဖြစ်သည် ခဏချင်း မေ့ပျောက်သွားရလေ၏။ </p>
	<p class="block_14">ဒေါ်ကေသီအဖို့တော့လည်း သက်ပြင်းရှည်တချက်ကို ကွယ်ဝှက်မှုတ်ထုတ်လိုက်နိုင်ခဲ့၏။ </p>
	<p class="block_14">သို့သော် ပေါက်စမ ရင်ကွဲလုမျှ ငိုရလေပြီ။ အမြဲလျှင် ပူလောင်သော နှလုံးသားကို ရင်မှာပိုက်ရလေပြီ။ </p>
	<p class="block_14">ငယ်ငယ်သည် ထိတ်လန့်၏။ ပေါက်စမကိုလည်း အသနားပိုရ၏။ ဒေါ်နုနုခင်သည် ထိုအဖြစ်အပျက်ကို မြင်ခွင့်ကြုံရသည် မဟုတ်ပေ။ </p>
	<p class="block_14">ပေါက်စမအတွက်ကား ယူကျုံးမရ ဖြစ်ရလေပြီ။ ထိုကြောင့် ပေါက်စမအတွက် စိတ်သက်သာမှုရစေနိုင်သော နည်းလမ်းများ ရှာဖွေသင့်သည်ဟု ထိုသမီးနှင့် မအေနှစ်ဦးစလုံးက ယုံကြည်ကြသည်။ </p>
	<p class="block_14">အခင်းဖြစ်ပွားပြီးနောက် နောက်တနေ့မှစ၍ ပေါက်စမကို အိမ်ပေါ်ရှိ နောက်ဖေးဘက် အခန်း၌ နေထိုင်စေ၏။ </p>
	<p class="block_14">ပေါက်စမအဖို့တော့လည်း ဤမျှ ကရုဏာသက်ခြင်း၊ ထောက်ထားစာနာခြင်းများသည် မည်သို့မျှ အရာမရောက်နိုင်ခဲ့ပေ။ သူ့မှာ ပူပန်ကြေကွဲခြင်း၊ ထိတ်လန့်ခြင်းတို့နှင့်အတူ နစ်မွန်း ဆုံးရှုံးရခြင်းတို့ကိုသာလျှင် ဆက်လက် ရင်ဆိုင်ရလေတော့သည်။ </p>
	<p class="block_14">သည်အခါ ပေါက်စမအပေါ်၌ ကရုဏာသက်သည် ဆိုလာသော ဦးထွန်းတင်၏ နှစ်သိမ့် ယုယမှုများသည် ရှေးကထက်ပင် ပိုမိုအတင့်ရဲလာခဲ့လေသည်။ ပေါက်စမအဖို့တော့လည်း အိမ်အောက်ထပ် ငရဲခန်းထက်ပင် အိမ်ပေါ်ထပ် ငရဲခန်းသည် ပိုမိုပူလောင် ထိတ်လန့်ဖွယ်ပါ တကားဟု နားလည်ရ၏။ သည်အိမ်ကြီးမှ ရုန်းထွက်မည်ဟူသောအကြံကို အဖန်တလဲလဲပြုသည်။ သို့ပေမဲ့ သူ့အတွက် ခိုလှုံစရာကို သူ မတွေ့။ မျက်ရည်များသည် ပူလောင်လှချေ၏။ အမေနှင့်အဖေကို တ၍ ငို၏။ သည်အခါတိုင်း အမေနှင့် အဖေ့အဖြစ်ဆိုးကြောင့် ပို၍ကြေကွဲရသည်။ ယခုတော့ အမေ့ရင်ခွင်သည်လည်း ခိုလှုံစရာအဖြစ် မရှိတော့ပြီ။ ပူသော၊ လေးလံသော၊ နစ်မွန်းသော၊ ထိတ်လန့်ဖွယ်သော၊ ရွံရှာစက်ဆုပ်ဖွယ်သော ဦးထွန်းတင်၏ ရင်ခွင်ကသာလျှင် ဘီလူးသဘက် ဆိုသော သတ္တဝါကြီး၏ လက်ကြီးများနှယ် ဖမ်းဆုပ်ညှစ်နှယ်ကြ၏။ </p>
	<p class="block_14">သူ့ကို သတိရသည်။ သည်အခါမှာလည်း မျက်ရည်သာ သွယ်ကျ၏။ သူရှိရာသို့ ပြေးဝင် ခိုလှုံရသော် ဖြေသာကောင်းမည်လားဟု တွေးသေး၏။ </p>
	<p class="block_14">သည်တုန်းမှာပင် သူပြန်လာမည်ဆိုသောသတင်းကို ကြားရသည်။ ကိုကိုထွန်းအနေနှင့် တော့လည်း ငယ်ငယ့်ထံကစာတွင် ဖော်ပြသော အကြောင်းအရာများထက် ဘာကိုမျှ ပို၍ သိနားလည်ခွင့် ရနိုင်သည် မဟုတ်ပေ။ </p>
	<p class="block_14">ငယ်ငယ်သည် ပေါက်စမနှင့်ပတ်သက်၍ အလွန်စိတ်နှလုံး ထိခိုက်သည် ဖြစ်သောကြောင့် ပေါက်စမအပေါ်တွင် ခင်မင်မှုရှိလှစွာသော ကိုကို့ကို အသိပေးသင့်သည်ဟူသော အယူအဆဖြင့် စာတစောင် ရေးသားပေးပို့ခဲ့လေသည်။ ကိုကို စိတ်ထိခိုက်မည်ကို ငယ်ငယ် သိသည်။ မည်သို့ဖြစ်စေ၊ သည်အခြေအနေမျိုးမှာ ကိုကို အိမ်သို့ပြန်လာစေချင်သည်။ </p>
	<p class="block_14">သည်အကြောင်းကို ငယ်ငယ်က ပြောပြသည်။ ပေါက်စမ တုန်လှုပ်ရလေပြီ။ </p>
	<p class="block_14">သူ သည်အကြောင်းကို သိစေချင်၏။ သူပြန်လာလျှင် သူ့ရင်ခွင်သည် ခိုလှုံရာဖြစ်နိုင်မည် ဟုလည်း ပေါက်စမ တွေးထင်ချင်၏။ သို့ပေမဲ့ ငယ်ငယ် စာရေးလိုက်သည် ဆိုသောစကားကို ကြားရသည်နှင့် ပေါက်စမ၏ ဆန္ဒနှင့် အတွေးတို့သည် ပျက်စီးရလေပြီ။ ဝမ်းနည်းခြင်း၊ ထိတ်လန့်ခြင်း၊ ယူကျုံးမရနိုင်ခြင်းတို့သာလျှင် အဆောက်အဦ ဖြစ်ရလေသည်။ </p>
	<p class="block_14">ညများစွာပင် ပေါက်စမသည် ဝေခွဲမရနိုင်ခြင်းဖြင့် စိတ်နှလုံး တုန်လှုပ်ချောက်ချားရလေ၏။ သူနှင့် ရင်ဆိုင်ရမည်ကို ပေါက်စမ ကြောက်လန့်နေပြီဟု နားလည်လာရသည်။ ကြောက်သည်၊ ကြောက်သည်။ သည်အခြေအနေမျိုးမှာ သူနှင့် ရင်ဆိုင်ရမည်ကို ပေါက်စမ အမှန်ပင် ကြောက်သည်။ ဝမ်းနည်းသည်။ ကြေကွဲပူဆွေးသည်။ သူ့ကို ဘယ်သို့ မျက်နှာချင်းဆိုင်ရမည်ကို ပေါက်စမ မသိပြီ။ </p>
	<p class="block_14">ဤနေရာသည် ပေါက်စမအတွက် ငရဲခန်း။ တဖြည်းဖြည်းနှင့် ဤနေရာ၌ ပေါက်စမအတွက် ခိုလှုံစရာ ဟူသမျှမှာ ထိတ်လန့်ခြင်း၊ ကြေကွဲခြင်း၊ ဝမ်းနည်းခြင်း၊ ပူလောင်ခြင်းတို့ဖြင့် ပြည့်နှက်နေသည်ဟု ပေါက်စမ မှတ်ယူလာရသည်။ </p>
	<p class="block_14">သူ့ကိုတွေ့လျှင် ကြည်ရွှင်တတ်မြဲဖြစ်ခဲ့ဖူးပါလျက်၊ ပူပန်ရလျှင် သူ့ရင်ခွင်သည် အေးမြခိုလှုံရာ ထင်မှတ်ခဲ့ရဖူးပါလျက် ယခု သူလာမည် ဆိုသောအခါ သူ မလာပါနှင့်ဦးဟု ဆန္ဒပြုရပြန်လေပြီ။ သည်တော့ ရင်ထဲမှာ နှလုံးသားအစုံ အမြွှာမြွှာ ကွဲကြေသည်သို့ ခံရသည်။ မျက်ရည်သည် ရေကျချောင်းနှယ် ကျရသည်။ ရင်၌ ပူလောင်သောအရှိန်သည် တကိုယ်လုံးကို လောင်ကျွမ်းပါတော့ လားဟု မခံမရပ်နိုင်စိတ်ဖြင့် တောင့်တရ၏။ </p>
	<p class="block_14">သည်အရပ်မှာ ပေါက်စမ ရပ်တည်ရာ မရှိလေပြီတကား။ အခြား အဘယ်မည်သော အရပ်တွင်မျှ သူ့အတွက် ခိုလှုံရာ မတွေ့သည်မှန်စေ၊ ပူလောင်သော နာကျင်သော အဖန်တလဲလဲလျှင် ပြင်းစွာသောဝေဒနာကို အဆက်မပြတ် ခံရသော ဤနေရာမှအပသည် ဤမျှဆိုးရွားသော သည့်ထက် ပိုမိုဆိုးရွားသော ငရဲဘုံမျိုး မဖြစ်စကောင်းဟု ပေါက်စမ မှတ်ထင်လာ၏။ </p>
	<p class="block_14">သို့ဖြင့် ပိန်းပိတ်အောင်မှောင်သော ညတညတွင် ပေါက်စမသည် ဤအိမ်ကြီးမှ စွန့်ခွာလေ၏။ သူနှင့် ရင်ဆိုင်မည်ကို တုန်လှုပ် ဝမ်းနည်းလှသည်ကတကြောင်း။ </p>
	<p class="block_6" id="calibre_link-119">◾</p>
</div>

<div class="calibre" id="calibre_link-37">
<h1 class="block_12" id="calibre_link-120">| ၃၃ |</h1>
	<p class="block_13">&nbsp;</p>
	<p class="block_14">ဤနေရာတွင် ခြေရာလည်း ပျောက်၊ ရေလည်း နောက်လေ၏။ ဤသို့ဆိုလျှင် ဤချောင်းငယ်ကို စုန်ဆင်းသည်လည်း ဖြစ်ရာ၏။ ဆန်တက်သည်လည်း ဖြစ်ရာ၏။ ဖြတ်ကူးသည်လည်း ဖြစ်ရာ၏။ </p>
	<p class="block_14">ကိုကိုထွန်းသည် ချောင်းကို စုန်၍လည်းကောင်း၊ ဆန်၍လည်းကောင်း၊ ဖြတ်ကူး၍ လည်းကောင်း၊ တဖက်ကမ်းနေရာအနှံ့သို့ ရောက်၍လည်းကောင်း သူများကို ရှာပါ၏။ သို့သော် မတွေ့။ </p>
	<p class="block_14">ဤအိမ်ကြီးတအိမ်လုံးသည် ကိုကိုထွန်းကို ဘာမျှနားမလည်နိုင်ကြတော့ပေ။ စင်စစ်တော့ လည်း ဤအိမ်၌ တာဝန်ရှိသူတို့သည် ပေါက်စမ ပျောက်ဆုံးသည်နှင့်ပတ်သက်၍ လိုအပ်သော နည်းအမျိုးမျိုးဖြင့် ရှာဖွေခဲ့ကြပြီဖြစ်၏။ </p>
	<p class="block_14">မည်သို့ဖြစ်စေ၊ ထိုသူငယ်မအပေါ်၌ သူတို့သည် ထိုက်သင့်သလောက်သော ကရုဏာတရား ပြသနိုင်ရမည်ဟူ၍ကား အားလုံး ယုံကြည်ကြပြီး ဖြစ်လေသည်။ အဘယ်ကြောင့် ထိုသူငယ်မ ဤအိမ်ကြီးမှ ပျောက်ကွယ်သွားရသည်ကို စုံစမ်းခြင်း၊ တွေးတောခြင်း မရှိစေကာမူ ထိုသူငယ်မကို ပြန်လည်တွေ့ရှိရန်အတွက် ရဲဌာနများမှလည်းကောင်း၊ သတင်းစာများမှလည်းကောင်း စုံစမ်း ရှာဖွေမှု ပြုခဲ့ကြ၏။ သည်မျှဆိုလျှင် မိမိတို့တာဝန် ကျေပွန်ပြီဟုလည်း ယူဆကြသည်။ ဦးထွန်းတင်အနေနှင့်မူ ထိုသူငယ်မကို မတွေ့ရစေကာမူ ထိုသူငယ်မ ပျောက်ဆုံးရခြင်း၌ မိမိတာဝန် စွန်းငြိမည်လားဟု တခဏမျှ တွေးမိသေး၏။ သို့သော် ပျောက်သောသူကို တွေ့အောင် မရှာနိုင်စေကာမူ၊ ထိုပျောက်သောသူနှင့် စပ်လျဉ်းသည်ကိုကား သူတို့အားလုံး မေ့လျော့လိုက်ကြပြီ ဖြစ်လေသည်။ </p>
	<p class="block_14">သို့ပါလျက် ကိုကိုထွန်းတယောက်သည် ထိုသူငယ်မနှင့် ပတ်သက်၍ အခဲမကျေနိုင်အောင် ရှိနေခြင်းကိုကား သူတို့အားလုံး နားမလည်နိုင်ကြ။ ဒေါ်နုနုခင်၏ စိတ်ကမူ အမှန်ပင် ထိုသူငယ်သည် ပေါက်စမနှင့် အငြိအတွယ် ရှိလေသည်လားဟု ခန့်မှန်းကြည့်မိသေး၏။ </p>
	<p class="block_14">“သား ဒီကောင်မလေးအတွက် ဘာဖြစ်လို့ ဒီလောက်တောင် စိတ်မကောင်းဖြစ်နေတာလဲ ကွယ်” </p>
	<p class="block_14">ဟူသော အမေးမျိုးကိုပင် မေးဖြစ်သည်။ </p>
	<p class="block_14">သည်အမေးကို ကြားရသောအခါ ကိုကိုထွန်း စိတ်ကမချိ။ အမေ့မျက်နှာကို တချက် ကြည့်မိသေးသည်။ ရင်ထဲက နာကျင်သည်ကြောင့် ချက်ချင်းပင် မျက်နှာလွှဲသည်။ အမေ့မှာ အကြင်နာတရား ခေါင်းပါးသည်လားဟု သူတွေးသည်။ သည်တော့ အမေးကို သူ မဖြေချင်။ </p>
	<p class="block_14">စင်စစ် သူ မည်သူအားမျှ ဂရုမစိုက်ချင်။ </p>
	<p class="block_14">သို့သော် ငယ်ငယ်နှင့် ပတ်သက်လာသောအခါ သူ ရင်တုန်လှုပ်ရသည်။ သည်တအိမ်လုံးက အိမ်သားတွေသည် သူနှင့်ပတ်သက်၍ နားလည်နိုင်ကြသည် မဟုတ်ဟု သူသည် ကာလအတန်ကြာ ကပင် မှတ်ယူထားခဲ့ပြီး ဖြစ်၏။ သို့ပေမဲ့ သည်အိမ်တအိမ်လုံးမှ အိမ်သားတွေ ဆိုရာမှာ ငယ်ငယ့်ကိုတော့ သီးခြား မှတ်ယူချင်သည်။ ငယ်ငယ်သည် ယခုအခါ သူ့ကို အမှန်စင်စစ် သိမြင်သဘောပေါက်ခြင်းမျိုးဖြင့် နားလည်နိုင်သည် မဟုတ်စေကာမူ သူနှင့် ပတ်သက်လျှင် သူ့ဝေဒနာဟူသမျှ ငယ်ငယ် မျှယူခံစားတတ်သည်ကို သူသိသည်။ သည့်ကြောင့် ငယ်ငယ်သည် တချိန်ချိန်တွင် သူနှင့်ပတ်သက်၍ အမှန်တကယ် သဘောပေါက်ခြင်းမျိုးဖြင့် နားလည်နိုင်မည်ဟု သူ ယုံကြည် ယူဆသည်။ ပြီး ငယ်ငယ့်မှာရှိသော ပျော့ညံ့စိတ်ကို သူ သနားသည်။ ငယ်ငယ့်ကိုတော့ သူ လျစ်လျူမရှုနိုင်ပေ။ </p>
	<p class="block_14">သို့ပေမဲ့ သည်နေ့က သူများကို ရှာဖွေ၍ မတွေ့နိုင်သဖြင့် မောဟိုက်သောစိတ်ကို ပြေလိုပြေငြား အမှတ်ထားကာ ရုပ်ရှင်ရုံထဲသို့ ဝင်ခဲ့သော် ခပ်လှမ်းလှမ်းမှာ ငယ်ငယ် ရှိသည် မှန်ပါလျက် သူ့အမြင်စိတ်က သင်းကို ငယ်ငယ်ဟု မထင်မှတ်။ ရုပ်ရှင်ရုံများ၌ စိတ်ကူးပျံ့လွင့် တတ်သော၊ သို့မဟုတ် စိတ်နှလုံး ညွှတ်နူးတတ်သော၊ တနည်းဆိုရလျှင် စိတ်ကြည်မွေ့ရာသည် ဤမှာရှိသည်ဟု မှတ်ယူတတ်သော၊ နှလုံးသားသည် ပီတိမှာ အစဉ်နူး၍ အသွေးအသားတို့က အကဲဆတ် လွယ်တတ်သည့် လှပချောညက် နုမျစ်ဖွံ့ထွား တက်ကြွရွယ် သူငယ်မကလေးများသည် သူတို့စိတ်တမ်းတရာကို ဖန်တီးနိုင်စွမ်းသည့် သူငယ်ပျိုတို့နှင့်အတူ ထိုနေရာမျိုးသို့ ရောက်လာတတ်မြဲ ဖြစ်လေသည်။ ဒါမျိုးတွေကို ကြုံရတိုင်း ကိုကိုထွန်း၏ရင်သည်လည်း ဆွတ်လွတ်တမ်းတတတ်မြဲ ဖြစ်၏။ အားကျသည်ဟုလည်း ဆိုနိုင်မည်။ သူတို့များနှယ် ကြည်နူးဖွယ် ကင်းဘိသည်ဟု ဝမ်းနည်းမိသည်လည်း ဖြစ်နိုင်၏။ သည်ကြောင့် မျက်လုံးအစုံကို ချက်ချင်း လွှဲခဲ့သည်။ </p>
	<p class="block_14">ကိုကိုထွန်း ထိုင်ခုံမှာ ထိုင်မိသောအခါ မီးရောင်သည် မှေးမှိန်စပြုသည်။ ပိတ်ကားပေါ်၌ အနုကြမ်းသမားများ၏ စီးပွားရေးကြော်ငြာများသည် ရောက်လာကြလေပြီ။ ကိုကိုထွန်းသည် မကြည့်လိုဆိုလျက်နှင့် နောက်ဘက် ထိုင်ခုံနှစ်တန်းရှိ သူနှင့် ခပ်လှမ်းလှမ်းက သူငယ်နှင့် သူငယ်မဆီသို့ ရုတ်တရက် လည်ပြန်ကြည့်မိသေးသည်။ စဝ်ရွှေဝင်း၏ မျက်နှာကိုတော့ မထင်ရှားသော အလင်းရောင်မှာ သိသိသာသာ မြင်သည်။ သည့်အတွက် ထိုသူငယ်တို့ ဖိုမစုံကို အနည်းငယ် စိတ်ဝင်စားသည်။ ရုပ်ရှင်ကား စ၍ပြသောအခါ မေ့ပြန်၏။ အားလပ်ချိန်ပေးသောအခါ ပြန်၍ သတိရသည်။ </p>
	<p class="block_14">သည်အခါ စဝ်ရွှေဝင်းကို မတွေ့တော့။ သို့ပေမဲ့ ရင်ထဲက တုန်လှုပ်သည်။ ငယ်ငယ့်ကို သူ မြင်ရလေပြီတကား။ </p>
	<p class="block_14">ချက်ချင်းပင် နေရာမှ ထမည်ပြု၏။ ငယ်ငယ် သူ့ကို မမြင်သည်လား၊ မမြင်ဟန်ပြုသည်လား။ မျက်သည်။ စဝ်ရွှေဝင်း ပြန်ဝင်လာသည်ကိုလည်း မြင်ရသည်။ ထိုသူငယ်သည် အနောက်တိုင်းသား တယောက်နှယ် ဝတ်စုံကို အပြည့်အစုံ ဆင်ယင်ထား၏။ </p>
	<p class="block_14">ကိုကိုထွန်းသည် သူ့ဒေါသစိတ်ကို ချက်ချင်း နှိမ်ချိုးထားရပြန်သည်။ သူ့ကို မမြင်ရလေသော် လည်း ထိုင်ခုံမှာ ခန္ဓာကိုယ်ကို လျှောပြီး ထိုင်ချသည်။ </p>
	<p class="block_14">ရုပ်ရှင်ပြန်ပြပေမဲ့ ရုပ်ရှင်ကားမှာ စိတ်မဝင်စားတော့။ စိတ်ထဲမှာ ခလောက်ဆန်နေ၏။ ရုပ်ရှင်ကားပြီးသည်နှင့် လူတွေကို တိုးဝှေ့ပြီး သူတို့နှစ်ယောက်နောက်ကို လိုက်၏။ </p>
	<p class="block_14">ရုံပြင်ဘက်၌ မိုးသည် သဲသဲမဲမဲ ရွာချနေလေသည်။ </p>
	<p class="block_14">စဝ်ရွှေဝင်းနှင့် ငယ်ငယ်သည် လမ်းတဖက်တွင် ရပ်ထားသော ကားဆီသို့ မကူးနိုင်သေးဘဲ ရုံဆင်ဝင်အောက်မှာ ရပ်နေ၏။ </p>
	<p class="block_14">ငယ်ငယ်သည် သူ့တဖက်ဘေးတွင် လူတယောက် ရပ်လာသည်ကို သိလိုက်သောကြောင့် လှည့်ကြည့်လိုက်၏။</p>
	<p class="block_14">“ဟင် ကိုကို” </p>
	<p class="block_14">ကိုကိုထွန်းသည် ဘာမျှနှုတ်တုံ့မပြန်ဘဲ ငယ်ငယ့်ကို စိုက်ကြည့်နေ၏။ </p>
	<p class="block_14">သူ ဘာပြောလိုသည်ကို သူ့မျက်လုံးများက ပြောနှင့်နေ၏။ ငယ်ငယ် အနေကျုံ့သည်။ </p>
	<p class="block_14">“ကိုကိုလည်း ရုပ်ရှင်လာကြည့်တာ ထင်တယ်၊ အဆင်သင့်ပဲ ကိုကို၊ ငယ်ငယ်တို့ အိမ်ပြန်ကြမှာပဲ ကိုကို၊ တခါတည်း လိုက်ခဲ့ပေါ့” </p>
	<p class="block_14">“မလိုက်သေးဘူး ငယ်ငယ်၊ ငယ်ငယ့်ကို ကိုကို ပြောစရာရှိသေးတယ်” </p>
	<p class="block_14">ခြောက်ကပ်နေသော်လည်း ဒေါသရွေ့ ပါသည်ကို စဝ်ရွှေဝင်း သိလိုက်သည်။ စဝ်ရွှေဝင်းသည် ကိုကိုထွန်းဘက်သို့လှည့်ပြီး မနှစ်မြို့သောအကြည့်ဖြင့် ကြည့်လိုက်သည်။ သို့သော် သူသည် ကိုကိုထွန်းကို စေ့စေ့ မျက်နှာချင်း ဆိုင်ဝံ့သည်ကား မဟုတ်ပေ။ သူ့စိတ်အမှတ်ကမူ ကိုကိုထွန်းလို လူတယောက်နှင့် အရောတဝင် ပြုအပ်သည်ဟု အထင်မရောက်ခဲ့ဖူးပေ။ မည်သည့် အတွေ့အကြုံ၊ အဖြစ်အပျက်မျိုးမျှ မပေါ်ပေါက်ခဲ့ဖူးစေကာမူ စဝ်ရွှေဝင်းသည် ကိုကိုထွန်းကို ရင်ဆိုင်ရန်အတွက် ဝန်လေးသည်။ </p>
	<p class="block_14">ငယ်ငယ်သည် မျက်နှာညှိုးကျသွားကာ ကြောင်အအဖြစ်နေ၏။ </p>
	<p class="block_14">“ဟော မိုးသိပ်မရွာတော့ဘူး ရီတာ ကိုယ်တို့ သွားစို့” </p>
	<p class="block_14">စဝ်ရွှေဝင်းက ငယ်ငယ့်ကို စိုက်ကြည့်ပြီး ပြောလိုက်၏။ </p>
	<p class="block_14">ငယ်ငယ်သည် ကိုကိုထွန်းဘက်သို့ ကြောက်ရွံ့သော မျက်နှာထားဖြင့် အမေးကြည့်ကြည့်၏။ </p>
	<p class="block_14">“မလိုက်ရသေးဘူး ငယ်ငယ်၊ ငယ်ငယ် ကိုကိုနဲ့အတူ ပြန်ရမယ်၊ ဟေ့ စဝ်ရွှေဝင်း၊ မင်း သွားနိုင်ပြီ” </p>
	<p class="block_14">အမိန့်ပေးလေသံဖြင့် ပြော၏။ </p>
	<p class="block_14">စဝ်ရွှေဝင်းသည် ရုတ်တရက် နှုတ်အသွားပြီးမှ </p>
	<p class="block_14">“ကျွန်တော် ခေါ်လာတာပဲဟာ၊ ကျွန်တော်ပြန်ပို့မှ ဖြစ်မှာပေါ့ ကိုကို ကိုကိုထွန်း” </p>
	<p class="block_14">အသံသည် အနည်းငယ် တုန်ယင်နေ၏။ </p>
	<p class="block_14">“မလိုပါဘူး၊ မင်းခေါ်လာတာကိုက လွန်လှပြီ” </p>
	<p class="block_14">“ကျွန်တော် အန်တီကေသီ့ကို ပြောပြီး ခေါ်လာတာ” </p>
	<p class="block_14">“ဘယ်သူ့ကိုပြောပြော မင်း ခေါ်လာစရာမလိုဘူး၊ မင်း ခေါ်သွားစရာလည်း မလိုဘူး၊ ကဲ ပြန်တော့၊ လာ ငယ်ငယ်” </p>
	<p class="block_14">ငယ်ငယ်သည် စဝ်ရွှေဝင်းဘက်သို့လှည့်ပြီး တချက် ခိုးကြည့်လိုက်သည်။ သူ့စိတ်သည် အဆုံးအဖြတ် မပိုင်သေးပေ။ </p>
	<p class="block_14">“လာလေ၊ ဘာငေးနေတာလဲ” </p>
	<p class="block_14">တကယ်တမ်းကျတော့လည်း ငယ်ငယ်သည် ကိုကို့အမိန့်ကို လွန်ဆန်ရဲသည် မရှိပေ။ ကိုကို ဦးဆောင်သည့်အတိုင်း ငယ်ငယ်သည် လူသူရှင်းလင်းသော စားသောက်ဆိုင်တွင်းသို့ လိုက်ခဲ့ရလေ သည်။ ရင်ထဲမှာ တလှပ်လှပ် တုန်ယင်နေ၏။ သူသည် အဘယ်သို့သော အခြေအနေမျိုးနှင့် ရင်ဆိုင်ရမည်ကို ခန့်မှန်းမိပြီး ဖြစ်လေသည်။ </p>
	<p class="block_14">“ဆိုစမ်းပါဦး ငယ်ငယ်၊ ငယ်ငယ် အခုလို လိုက်လာတာ မရှက်ဘူးလား” </p>
	<p class="block_14">စားပွဲတွင် ထိုင်မိသည်နှင့် ကိုကိုထွန်းသည် ခပ်ပြတ်ပြတ် မေးလိုက်၏။ ငယ်ငယ်သည် ခေါင်းကို ငုံ့ထားသည်။ သည်မှာ ကြာကြာနေရလျှင် ငယ်ငယ် ငိုမိမည်ကို သိသည်။ </p>
	<p class="block_14">“ပြောလေ ငယ်ငယ်၊ ကိုကို ငယ်ငယ့်ကို အပြစ်ဆိုမလို့ မဟုတ်ဘူး” </p>
	<p class="block_14">ကိုကိုထွန်းသည် ငယ်ငယ့်အခြေအနေကို ချက်ချင်း နားလည်လိုက်သဖြင့် လေသံကို ပျော့ပျောင်းစွာ ထားပြီး ပြောလိုက်လေသည်။ </p>
	<p class="block_14">ထိုအခိုက်မှာပင် စားတော်ဆက် ရောက်လာသဖြင့် ကိုကိုထွန်းသည် စားသောက်ဖွယ်ရာ များကို မှာလိုက်သည်။ ပြီး သူ၏ လှုပ်ရှားလွန်းသော ဒေါသစိတ်ကို လျှော့ဖြေသည်။ စားပွဲသည် အတန်ကြာ တိတ်ဆိတ်နေ၏။ </p>
	<p class="block_14">“ဘာလဲ ငယ်ငယ်၊ ကိုကိုနဲ့တွေ့လို့ စိတ်မကောင်းဖြစ်နေသလား၊ ခေါင်းကို မတ်မတ်ထားစမ်း ငယ်ငယ်၊ ငိုမယ်ဆိုရင်လည်း မျက်ရည်စကို သုတ်လိုက်ကွယ်၊ ကိုကို ငယ်ငယ့်ကို အပြစ်မဆိုပါဘူး၊ နော် ငယ်ငယ်” </p>
	<p class="block_14">အချိုသာဆုံး လေသံဖြင့် ပြော၏။ </p>
	<p class="block_14">“အန်တီက လိုက်သွားရမယ်ဆိုလို့ ငယ်ငယ် လိုက်လာမိတာပါ ကိုကို” </p>
	<p class="block_14">ငယ်ငယ်သည် ကြိုးစားပြီး ပြော၏။ အသံသည် ထစ်အ တုန်ယင်နေလေသည်။ </p>
	<p class="block_14">အပြင်ဘက်၌ မိုးသည် သည်းချည်၊ ဖွဲချည် ဖြစ်နေ၏။ </p>
	<p class="block_14">“ကိုကို သိတယ် ငယ်ငယ်။ ဒါပေမဲ့ ငယ်ငယ် ခုလို သူစိမ်းယောက်ျားကလေးတယောက်နဲ့ ရုပ်ရှင်ကြည့်တာ မသင့်ဘူးဆိုတာကိုတော့ ငယ်ငယ် သိထားဖို့လိုတယ်၊ မဟုတ်ဘူးလား ငယ်ငယ်က” </p>
	<p class="block_14">ငယ်ငယ်သည် ခေါင်းကို အညင်အသာ ညိတ်သည်။ မျက်လွှာကိုကား ချထားဆဲဖြစ်၏။ </p>
	<p class="block_14">စကားစသည် ပြတ်သွားပြန်၏။ </p>
	<p class="block_14">“ငယ်ငယ် ကနေ့ ကျောင်းမတက်ရဘူးလား” </p>
	<p class="block_14">အတန်ကြာမှပင် ကိုကိုထွန်းသည် စကားကြောင်းကို လှီးလွှဲပြောလိုက်၏။ ငယ်ငယ်သည် ခေါင်းကို ညင်သာစွာ ခါယမ်းလိုက်ပြီးမှ မျက်နှာတချက် မော့ကာ အံ့သြသောအကြည့်ဖြင့် ကြည့်၍ </p>
	<p class="block_14">“ကနေ့ဟာ တနင်္ဂနွေနေ့ ကိုကို” </p>
	<p class="block_14">သူ့အသံသည် ချည့်နဲ့ တုန်ယင်နေဆဲဖြစ်၏ ကိုကိုထွန်းသည် ရုတ်တရက် တွေငိုင်သွားပြီး </p>
	<p class="block_14">“ဪ ဟုတ်သားပဲ” </p>
	<p class="block_14">ထိုအခိုက်မှာပင် စားတော်ဆက်သည် ကော်ဖီမျိုးစုံနှင့် မုန့်ပန်းကန်များကို ချလာ၏။</p>
	<p class="block_14">ကိုကိုထွန်းသည် ငယ်ငယ့်အတွက် ကော်ဖီကို ဖျော်ခပ်ပေးပြီး </p>
	<p class="block_14">“ကဲ သောက်ဦး ငယ်ငယ်” ဟု ဆို၍ သူ့အတွက် ကော်ဖီဖျော်ခပ်ရင်း ငယ်ငယ့်ကို စိုက်ကြည့်နေ၏။</p>
	<p class="block_14">“ကဲပါ၊ ခေါင်းကြီးက ငုံ့မထားစမ်းပါနဲ့၊ သူ့ဖြင့် ပြောမယ်မကြံသေးဘူး ငိုမဲ့မဲ့လုပ်တာက အရင်” </p>
	<p class="block_14">ခပ်သွက်သွက် ပြောချလိုက်၏။ </p>
	<p class="block_14">ငယ်ငယ်သည် မျက်လွှာကို မရဲတရဲပင့်တင်ပြီးမှ ခေါင်းကို ခပ်ဖြည်းဖြည်း မတ်လိုက်သည်။ </p>
	<p class="block_14">“ကြည့်စမ်း၊ ငိုတော့မလို့၊ မျက်လုံးထဲမှာ မျက်ရည်တွေ လျှံလာပြီ၊ သုတ်ပစ်လိုက်စမ်းကွယ်” </p>
	<p class="block_14">ကိုကိုထွန်းသည် ပြောပြောဆိုဆို လက်ကိုင်ပဝါကို လှမ်းပေးလိုက်၏။ လက်ကိုင်ပဝါသည် ဟောင်းနွမ်းကြေမွနေ၏။ </p>
	<p class="block_14">ငယ်ငယ်သည် ကိုကိုထွန်းထံမှ လက်ကိုင်ပဝါကို လှမ်းမယူသေးဘဲ တွေနေသေး၏။ ပြီးမှ လှမ်းယူ၍ မျက်လုံးအိမ်ကို ပွတ်သပ်လိုက်သည်။ ကိုကိုထွန်းကို စေ့စေ့ မျက်နှာချင်းဆိုင်ဝံ့လာ၏။ ကိုကိုထွန်းမျက်နှာမှာ ခပ်ပြုံးပြုံး ဖြစ်နေလေသည်။ </p>
	<p class="block_14">“ကိုကို ညက ပြန်မလာဘူးနော်” </p>
	<p class="block_14">ကိုကိုထွန်း ရုတ်တရက် မျက်စိပျက် မျက်နှာပျက် ဖြစ်သွားသည်ကို ချက်ချင်း ဟန်ပြုံးပြုံးလိုက်ပြီး </p>
	<p class="block_14">“ကိုကို သူငယ်ချင်းတယောက်အိမ် ရောက်နေလို့ ငယ်ငယ်”</p>
	<p class="block_14">ကိုကိုထွန်းသည် စကားစကိုဖြတ်၍ ကော်ဖီပန်းကန်ကို ခေါင်းငုံ့သောက်နေ၏။ သူ သိုဝှက်ထားသော စကားလုံးများသည် ရင်ထဲ၌ အငြိမ်မနေကြပေ။ ငယ်ငယ်သည် ကိုကိုထွန်းကို စိုက်ကြည့်ရင်း ဝမ်းနည်းလာပြန်သည်။ </p>
	<p class="block_14">“ကိုကို ကောင်းကောင်းလည်း နေမကောင်းဘဲနဲ့ဟာ၊ ခုလို လျှောက်လျှောက်ပြီး လည်နေရင် အိပ်ရာထဲကို လဲနေဦးမယ် ကိုကို” </p>
	<p class="block_14">“ကိစ္စမရှိပါဘူးကွယ်” </p>
	<p class="block_14">ကိုကိုထွန်းသည် လည်ချောင်းထဲက ယားလာသဖြင့် စကားစကို ဖြတ်ကာ ငယ်ငယ့်ထံမှ လက်ကိုင်ပဝါကို လှမ်းယူလိုက်သည်။ ထို့နောက် ပါးစပ်ကို လက်ကိုင်ပဝါနှင့်အုပ်ပြီး တဖက်သို့ လှည့်၍ ချောင်းဆိုးလိုက်၏။ </p>
	<p class="block_14">ငယ်ငယ်သည် မသက်မသာအကြည့်ဖြင့် ကြည့်ရင်း </p>
	<p class="block_14">“အဲဒါကြောင့်ပြောတာ ကိုကို” </p>
	<p class="block_14">ကိုကိုထွန်းသည် ချောင်းဆိုးရပ်သွားသောအခါ ငယ်ငယ့်ကို မျက်နှာချင်း ဆိုင်လိုက်သည်။ အတန်ကြာ ငေးစိုက်ကြည့်ပြီး </p>
	<p class="block_14">“ငယ်ငယ် ဘာဖြစ်လို့ ဒီစကားတွေပြောနေတာလဲကွယ်” </p>
	<p class="block_14">“ဒါကတော့ ကိုကိုရယ်၊ ကိုကို့အတွက် ငယ်ငယ် စိုးရိမ်လို့ပဲဟာ” </p>
	<p class="block_14">“ငယ်ငယ် ကိုကို့အတွက် စိုးရိမ်တတ်တယ်နော်” </p>
	<p class="block_14">ခပ်ညည်းညည်းပြောပြီး စကားစကိုဖြတ်၍ ငယ်ငယ့်ကို အတန်ကြာ စိုက်ကြည့်နေရာမှ </p>
	<p class="block_14">“ကိုကိုလည်း ငယ်ငယ့်အတွက် စိုးရိမ်တာပဲ” </p>
	<p class="block_14">ငယ်ငယ်က ဖြည်းလေးစွာ ပြောလိုက်သည်။ </p>
	<p class="block_14">“ဘာကိုစိုးရိမ်တာလဲ ကိုကို” </p>
	<p class="block_14">“ဒီမှာ ငယ်ငယ်၊ ငယ်ငယ်ဟာ စိတ်ထိခိုက်လွယ်တယ်ဆိုတာ ကိုကို နားလည်ပါတယ်၊ ဒါပေမဲ့ တခါတခါမှာ ကိုယ့်ရဲ့ထိခိုက်လွယ်တဲ့စိတ်ကို ထိန်းစမ်းပါ ငယ်ငယ်” </p>
	<p class="block_14">ကိုကို ဘာဆိုလိုသနည်း၊ ငယ်ငယ် သဘောမပေါက်။ </p>
	<p class="block_14">ကော်ဖီပန်းကန်ကိုချပြီး ကိုကို့မျက်နှာကို စိုက်ကြည့်မိပြန်၏။ </p>
	<p class="block_14">“နားလည်လား ငယ်ငယ်၊ အခု ကိုကို ဘာပြောချင်တယ်ဆိုတာ ငယ်ငယ် သိရဲ့လား”</p>
	<p class="block_14">ငယ်ငယ်သည် ကိုကိုထွန်းမျက်နှာကိုသာ စိုက်ကြည့်နေ၏။ </p>
	<p class="block_14">“ကိုကို့စိတ်ထဲမှာ ရှိတဲ့အတိုင်းပြောရရင် စဝ်ရွှေဝင်းနဲ့ အရောတဝင် လုပ်တာကို ကိုကို မကြိုက်ဘူး၊ အခု ငယ်ငယ်တို့ကို တွေ့ရတော့ ကိုကို အများကြီး ဝမ်းနည်းတယ်၊ ကိုကို ခုလိုပြောတာ ငယ်ငယ် စိတ်ထိခိုက်သလားဟင်” </p>
	<p class="block_14">သည်တခါတော့ ငယ်ငယ့်စိတ်သည် လှုပ်ရှားရ၏။ အမှန်တော့လည်း စဝ်ရွှေဝင်းနှင့် ပတ်သက်၍ ငယ်ငယ် သာယာမိသည်မှာ အမှန်ပင်။ စဝ်ရွှေဝင်းကိုယ်တိုင် သူ့ကို ဘယ်လို ဆက်ဆံသည်ကို ငယ်ငယ့်နှလုံးသားက သိသည်ထင်၏။ </p>
	<p class="block_14">“ငယ်ငယ်ဟာ ငယ်ပါသေးတယ် ကိုကို့ညီမရယ်၊ ငယ်ငယ့်အရွယ်ဟာ ခုမှ လူးလွန့်နိုးကြားစ အရွယ်ပါ၊ ဒီအချိန်မျိုးမှာ အရာခပ်သိမ်းကို အလှအပအဖြစ် မြင်လိုကြစမြဲပဲ၊ ဒါ့ကြောင့် ဒီအရွယ်၊ ဒီအခါမျိုးမှာ ဘယ်စိတ်မျိုး မမွေးနဲ့၊ ဘယ်အတွေးမျိုး မတွေးနဲ့လို့ ကိုကို မပြောလိုပါဘူး၊ ဒါပေမဲ့ ကိုကို့ညီမက စိတ်ဓာတ် ပျော့ပျောင်းလွန်းတယ်၊ နူးညံ့လွန်းတယ်၊ အထူးသဖြင့် စိတ်ဝေဒနာနဲ့ ပတ်သက်လို့ တည်ငြိမ်တဲ့စိတ်ထားနဲ့ စဉ်းစားဝေဖန်တဲ့ အလေ့အထမျိုးကို မွေးစေ့ချင်တယ် ငယ်ငယ်” </p>
	<p class="block_14">ငယ်ငယ့်ရင်ထဲမှာ မငြိမ်မဆိမ် ဖြစ်လာရလေပြီ။ သို့သော် ငယ်ငယ်သည် ကိုကို့စကားကိုသာ ငေးစိုက်နားထောင်နေ၏။ သူ စကားပြန်လှန် ပြောပြဖို့ကို ဝန်လေးသည်။ ကိုကိုသည် အလှဆုံးသော စကားတို့ကို သုံး၍ ပြောဆို၏။ ငယ်ငယ်၏ အကဲဆတ်တတ်သော နှလုံးသားကို မထိခိုက်ရလေ အောင် သွယ်ဝိုက် လှည့်ပတ်၍လည်း ပြော၏။ သို့ပေမဲ့ ကိုကို့စကားတွေ ဘာဆိုလိုသည်ကို ငယ်ငယ် သိသည်။ ထိုအခါ စဝ်ရွှေဝင်းအတွက်လည်း စိတ်မကောင်း။ ကိုကို့အတွက်လည်း စိတ်ထိခိုက် ရသည်။ </p>
	<p class="block_14">“ပြန်ကြစို့လား ကိုကို” </p>
	<p class="block_14">ငယ်ငယ့်အသံ တုန်ယင်လာသည်ကို ကိုကိုထွန်း သတိပြုမိသည်။ </p>
	<p class="block_14">ကိုကိုထွန်းသည် စကားမဆက်သေးဘဲ ငယ်ငယ့်ကို တွေငေး၍ ကြည့်နေပြန်၏။ အပြင်၌ မိုးသည် လုံးဝမစဲတတ်သေးပေ။ ခပ်ဖွဲဖွဲ ရွာနေဆဲဖြစ်သည်။ သည်နေ့က ကိုကိုထွန်းသည် ငယ်ငယ်နှင့်အတူ အိမ်သို့ပြန်သည်။ အိမ်သို့ ပြန်ခဲ့သော လမ်းတလျှောက်လုံး စကားတခွန်းတပါဒမျှ မစဖြစ်ခဲ့။ ကိုယ်စီအတွေးများသာလျှင် ယောက်ယက်ခတ်နေဘိ၏။ </p>
	<p class="block_14">အိမ်သို့ရောက်သောအခါ ဒေါ်ကေသီက ကြိုဆီး၍ ကိုကိုထွန်းကို ရင်ဆိုင်သည်။ </p>
	<p class="block_14">အိမ်ထဲသို့ ဝင်ခဲ့သည်နှင့် ကိုကိုထွန်းရော ငယ်ငယ်သည် ဧည့်ခန်းမှာ ထိုင်နေသည့် အန်တီကေသီကို မြင်ရသည်။ စောစောက သူ့မျက်နှာထားသည် မည်သို့ရှိသည် မသိနိုင်စေကာမူ ယခုမူ သူ့မျက်နှာထားသည် မလိုလားသော၊ အပြစ်တင်သောအကြည့်မျိုးဖြင့် ကိုကိုထွန်းတို့ကို ဆီးကြိုနှုတ်ဆက်သည်။ ကိုကိုထွန်းတို့ နှစ်ယောက်စလုံးသည် ဒေါ်ကေသီကို တချက်မျှသာကြည့်ပြီး ဘာမျှ အရေးမထားသကဲ့သို့ အိမ်ပေါ်တက်သော လှေကားဆီသို့ ဆက်၍ လျှောက်သည်။ </p>
	<p class="block_14">“ကိုထွန်း လာပါဦးကွ” </p>
	<p class="block_14">မောင်နှမနှစ်ယောက်စလုံး၏ ခြေလှမ်းများသည် တုံ့ရပ်သွား၏။ တဦးကို တဦးလည်း မျက်နှာချင်း ဆိုင်လိုက်သည်။ မိမိတို့ကို ကျောပေးလျက် စီးကရက်ကို အဆက်မပြတ် ဖွာရှိုက်ကာ ငူငူကြီးထိုင်နေသော ဒေါ်ကေသီကိုလည်း နှစ်ဦးစလုံး ပြိုင်တူကြည့်လိုက်၏။ </p>
	<p class="block_14">အတန်ကြာ တွေငေး ရပ်တန့်နေပြီးမှ ကိုကိုထွန်းသည် ဒေါ်ကေသီ ထိုင်နေရာသို့ မည်သည်ကိုမျှ အမှုမထားသည့် ဟန်ပန်မျိုးဖြင့် သွား၏။ ငယ်ငယ်သည် ကိုကိုထွန်းနောက်က လိုက်လာ၏။ </p>
	<p class="block_14">ဒေါ်ကေသီသည် သူ့အပါးသို့ ချဉ်းကပ်လာသော မောင်နှမနှစ်ယောက်ကို ခေါင်းတချက် မော်မကြည့်သေးဘဲ </p>
	<p class="block_14">“ရီတာ သွားနိုင်ပြီ၊ ကိုထွန်း နေခဲ့” </p>
	<p class="block_14">ငယ်ငယ်က ကိုကိုထွန်းကို တချက်လှည့်ကြည့်ပြီး နေရာမှ ဖြည်းလေးစွာ ထွက်သွား၏။ နှစ်ဦးစလုံးပင် မည်သည့်အခြေအနေမျိုးနှင့် ရင်ဆိုင်ရမည်ကို ကြိုတင် သိထားကြပြီးဖြစ်၏။ သို့သော် ငယ်ငယ်သည် လှေကားတိုင်ကို လက်တဖက်ဖြင့် ဆုပ်ကိုင်ရင်း တုံ့ရပ်ကာ နောက်ဘက်သို့ လှည့်ကြည့်မိပြန်၏။ </p>
	<p class="block_14">ဒေါ်ကေသီသည် စီးကရက်ကို ပြာခွက်တွင် ထိုးခြေရင်း </p>
	<p class="block_14">“နေစမ်းပါဦးကွ။ မင်း နေချင်သလိုနေ၊ သွားချင်သလိုသွား၊ လုပ်ချင်သလို လုပ်နေတာကို ဘယ်သူကမှ ဘာမှမပြောဘူး၊ မင်းနဲ့ ပတ်သက်ရင် လူတိုင်း လက်လျှော့ထားတယ်ဆိုတာ မင်း သိတယ်မဟုတ်လား၊ တကယ်တော့ ဒီအိမ်မှာ ဘယ်သူမှ မင်းနဲ့ ပတ်သက်ချင်ကြတာ မဟုတ်ဘူး၊ ဒီလိုပဲ မင်းအနေနဲ့ကလည်း ဒီအိမ်မှာ မင်းပတ်သက်ရမယ့်လူ မရှိဘူးလို့ နားလည်သင့်တယ်၊ နားလည်ရဲ့လား” </p>
	<p class="block_14">ဒေါ်ကေသီသည် ကိုကိုထွန်းကို လုံးဝမကြည့်ဘဲ ခက်ထန်မာကျောသော စကားလုံးတို့ကို အဆက်မပြတ် ပြော၏။ သူပြောသောစကားတွေမှာ မည်သို့အဓိပ္ပာယ် သက်ရောက်သည်ကို သူ့ဘာသာ သိသည်။ </p>
	<p class="block_14">ကိုကိုထွန်းသည် ငယ်ငယ်နှင့်ပတ်သက်၍ ပြဿနာကြုံရပြီ ဆိုသည်မှအပ ဒေါ်ကေသီ ဘာဆိုလိုချင်သနည်း မသိ။ </p>
	<p class="block_14">“အန်တီ ဘာပြောချင်တာလဲ” </p>
	<p class="block_14">“ဘာပြောချင်တယ်ဆိုတာ မင်း ဘာလုပ်ခဲ့သလဲ၊ သိမှာပေါ့” </p>
	<p class="block_14">“ငယ်ငယ့်ကိစ္စလား” </p>
	<p class="block_14">“ဟုတ်တယ်၊ ဗစ်တာဟာ ဘယ်လို လူကြီးလူကောင်းတယောက်ရဲ့သား ဖြစ်တယ်ဆိုတာ မင်း နားလည်သင့်တယ်” </p>
	<p class="block_14">“ဘာကိုနားလည်ရမှာလဲ အန်တီ” </p>
	<p class="block_14">ကိုကိုထွန်းသည် အမှုမထားသော လေသံဖြင့် ပြောလိုက်၏။ ဒေါ်ကေသီသည် သူ့ဘေးတွင် ရပ်နေသော ထိုလူငယ်၏ စကားကြောင့် ဆတ်ခနဲဖြစ်သွားပြီး ခေါင်းကိုမော့၍ တချက်ကြည့်ကာ </p>
	<p class="block_14">“ဟုတ်တယ်၊ မင်းလို အလေနတောလိုက်နေတဲ့ လူတယောက်အဖို့ လူကြီးလူကောင်း တယောက် ဆိုတာကို ဘယ်လိုလုပ်နားလည်မလဲ၊ ဒါကို နားလည်အောင် ရှင်းပြနေစရာလည်း မလိုဘူး” </p>
	<p class="block_14">ကိုကိုထွန်းသည် ဒေါ်ကေသီနှင့် မျက်နှာချင်းဆိုင်တွင် ထိုင်ချလိုက်သည်။ ငယ်ငယ်သည် တလှပ်လှပ်ခုန်သော ဝေဒနာဖြင့် ငေးစိုက်ကြည့်ဆဲဖြစ်၏။ </p>
	<p class="block_14">“ဒီမှာ အန်တီ၊ အန်တီတို့ပြောနေတဲ့ လူကြီးလူကောင်းဆိုတာတွေ၊ အဲဒီ လူကြီးလူကောင်း တွေရဲ့ သားသမီးဆိုတာတွေဟာ ဘယ်လိုလူစားတွေဆိုတာ ကိုထွန်းတို့ အားလုံးသိကြတယ်၊ ဒါကြောင့် ငယ်ငယ့်လို ကလေးမတယောက်ဟာ ဒီလူကြီးလူကောင်းတွေနဲ့ ဘာမျှပတ်သက်စရာ မလိုဘူး” </p>
	<p class="block_14">ဒေါ်ကေသီ၏ ခန္ဓာကိုယ်သည် ရုတ်ခနဲ မြောက်တက်သွားသည်ဟု သူ့ဘာသာ ထင်မှတ်လိုက်မိသည်။ ဒေါသမီးပုံသို့ ယမ်းမှုန့်ကျသည့်အဖြစ်ကို ခံစားရ၏။ </p>
	<p class="block_14">“ဘာ ဘာပြောတယ်၊ မင်းပါးစပ်က ဒီစကားမျိုး ထွက်တယ်၊ ဟုတ်ရဲ့လား၊ ဟေ့ ဒီမှာ ကိုထွန်း။ မင်းကိုယ်တိုင် လူကြီးလူကောင်းတယောက်ရဲ့ သားတယောက်အဖြစ် မနေချင်လို့ ကြမ်းပိုးတွေ၊ တေလေတွေနဲ့ပေါင်းပြီး ဖြစ်ချင်သလို ဖြစ်နိုင်တယ်၊ လူကြီးလူကောင်းတယောက်ရဲ့ သမီးတယောက်ဟာတော့ လူကြီးလူကောင်းတွေနဲ့ ပေါင်းရမှာပဲ” </p>
	<p class="block_14">“အန်တီတို့ပြောတဲ့ လူကြီးလူကောင်းတွေဟာ အားလုံး လူယုတ်မာတွေချည်းပဲ”</p>
	<p class="block_14">“တိတ်လိုက်စမ်း ကိုထွန်း၊ မင်းဟာ တကယ့်ကို ကြောက်စရာ၊ ရွံစရာ ကောင်းတဲ့ ကလေးပဲ” </p>
	<p class="block_14">“ဟုတ်တယ် အန်တီ။ မကောင်းမှု လုပ်နေတဲ့လူတွေကို မကောင်းမှု လုပ်နေတာအဖြစ် မြင်လာတာနဲ့ အဲဒီလိုမြင်တတ်တဲ့လူကို မကောင်းမှုလုပ်နေတဲ့ လူတွေက ကြောက်ကြမှာပဲ” </p>
	<p class="block_14">“ဒါက ဘာစကားလဲ” </p>
	<p class="block_14">“ရှင်းသားပဲ အန်တီ၊ ခုအခါမှာ ဘယ်ဝန်ကြီးက ဘယ်လို၊ ဘယ်ဝန်ကြီးကတော်က ဘာလဲဆိုတာ လူတိုင်းသိနေကြတာပဲဥစ္စာ၊ နောက်ပြီး မိန်းကလေးပျိုတယောက်ဟာ ယောက်ျား ကလေးတယောက်နဲ့အတူ နှစ်ယောက်တည်း ရုပ်ရှင်ကြည့်တာဟာ ဘယ်လိုအပြုအမူမျိုး ဖြစ်တယ် ဆိုတာ အန်တီတို့ သိဖို့ကောင်းတယ်” </p>
	<p class="block_14">ဒေါ်ကေသီသည် ကုလားထိုင်မှ ဝုန်းခနဲ ထ၍ရပ်လိုက်သည်။ ငယ်ငယ်သည် လန့်သွား၏။ ကိုကိုထွန်းကမူ ဘာမျှတုန်လှုပ်ခြင်း မရှိသေးပေ။ </p>
	<p class="block_14">“မင်းဟာ မင်းအဖေ အမေတွေကိုပါ စော်ကားနေတာပဲ” </p>
	<p class="block_14">“မကောင်းမှုလုပ်နေတဲ့လူတွေကို ရှုတ်ချပြစ်တင်တာနဲ့ စော်ကားတာဟာ တခြားစီပဲ အန်တီ၊ ဒီကိစ္စမှာ ဖေဖေနဲ့ မေမေဟာ ဘာမှမသိဘူး၊ ကိုထွန်းညီမကို အန်တီ ဖျက်ဆီးတာပဲ” </p>
	<p class="block_14">“ခွေး၊ ခွေး၊ ခွေးစကားပြောတယ်။ မင်းလိုလူမျိုးက ငါ့ကို ဒီစကားမျိုး ပြောရဲသလား၊ ဟုတ်ရဲ့လား” </p>
	<p class="block_14">“မှားနေရင် ဘယ်သူ့ကိုမဆို ပြောရဲရမှာပဲ အန်တီ” </p>
	<p class="block_14">ဒေါ်ကေသီသည် ကိုကိုထွန်းရှိရာသို့ ရောက်လာကာ ကိုကိုထွန်း၏ အင်္ကျီကုပ်ပိုးကို ဆတ်ခနဲ ဆွဲကိုင်လိုက်၏။ ငယ်ငယ်သည် အထိတ်တလန့်ဖြစ်ကာ အိမ်ပေါ်သို့ ပြေးတက်သွား၏။ </p>
	<p class="block_14">ကိုကိုထွန်းသည် ဘာမျှတုန်လှုပ်ခြင်း မရှိဟန်ဖြင့် </p>
	<p class="block_14">“ငယ်ငယ်ဟာ ငယ်သေးတယ်၊ ဘာမှနားမလည်ဘူး၊ ဒီတော့ ငယ်ငယ့်အတွက် ခုအချိန်မှာပဲ ဖြစ်ဖြစ်၊ တခြားအချိန်မှာပဲဖြစ်ဖြစ် ဘယ်သူကမှ လင်ရှာပေးစရာ မလိုဘူး” </p>
	<p class="block_14">ပြောပြောဆိုဆိုပင် ဒေါ်ကေသီ ဆုပ်ကိုင်ထားသော အင်္ကျီစကို ရုန်းထွက်ပြီး နေရာမှ ထ၏။ </p>
	<p class="block_14">ဒေါ်ကေသီသည် ကိုကိုထွန်း၏ ခန္ဓာကိုယ်ကို တွန်း၍ဆောင့်ချလိုက်ပြီး </p>
	<p class="block_14">“မင်းဟာ တစထက်တစ ရိုင်းစိုင်းလာတယ်” </p>
	<p class="block_14">“ဟုတ်တယ်၊ အန်တီတို့လောကမှာ ကိုထွန်း လူရိုင်းဖြစ်နေချင်တယ်” </p>
	<p class="block_14">“ကဲကွယ်၊ ကဲကွယ်၊ နင်စော်ကားချင်ဦး၊ လူရိုင်းဖြစ်ချင်ဦး” </p>
	<p class="block_14">စကားလုံးများနှင့်အတူ ဒေါ်ကေသီ၏လက်ဝါးသည် ကိုကိုထွန်း၏ မျက်နှာပြင်ပေါ်သို့ အဆက်မပြတ် ကျလာ၏။ </p>
	<p class="block_14">ကိုကိုထွန်းသည် အံကို ကြိတ်ထား၏။ </p>
	<p class="block_14">“တော်တော့ မမ” </p>
	<p class="block_14">တုန်ယင်သော၊ ကျယ်လောင်သော၊ ခက်ထန်သော အသံသည် ရုတ်ခနဲ ပျံ့လာ၏။</p>
	<p class="block_14">ဒေါ်ကေသီသည် အသံလာရာသို့ ကြည့်လိုက်မိလေသည်။ </p>
	<p class="block_14">ဒေါ်နုနုခင်သည် လက်ကိုင်တုတ်ကို ဖေးထောက်ရင်း လှေကားမှ တဖြည်းဖြည်း ဆင်းလာ၏။ သူ့မျက်လုံးအစုံသည် စူးစူးတောက်နေ၏။ </p>
	<p class="block_14">သည်မှာပင် တူအရီးအမျက်မီးသည် သမီးယောက်မသို့ ကူးစက်ပြန်သည်။ ပြီး လင်မယားသို့ ကူးလောင်၏။ </p>
	<p class="block_14">ငယ်ငယ်သည် ငိုသည်မှအပ ဘာမျှမလုပ်တတ်။ </p>
	<p class="block_6">◾</p>
	<p class="block_14">ထို့ကြောင့် တခါခါတော့လည်း မိမိသည် ပေါက်စမလောက်ပင် စွန့်စားဝံ့သော သတ္တိမျိုး မရှိလေသည်လားဟု ကိုကိုထွန်း အတွေးရောက်ရ၏။ သည်အခါ ပေါက်စမကိုသာ တွေ့ပါစေ၊ ပေါက်စမနှင့်အတူ ဘဝကို တည်ဆောက်မည်။ ထိုအခါ သည်လောကနှင့် ဝေးရလေပြီဟု အမှတ်ထားပြန်၏။ </p>
	<p class="block_14">ပေါက်စမကိုကား ဘယ်နေရာတွင်မျှ ရှာ၍မတွေ့ပေ။ </p>
	<p class="block_14">သို့ပါလျက် နွယ်သည် သူ့ကို မတွေ့တွေ့အောင်ရှာ၍ လာရောက်တွေ့ဆုံခဲ့လေ၏။ </p>
	<p class="block_14">နွယ့်ကို တွေ့ရတော့ အံ့သြသည်။ </p>
	<p class="block_14">နွယ် ဆေးကျောင်းသို့ ပြောင်းရွှေ့ပြီး ကျောင်းတက်နေရပြီ ဖြစ်သောကြောင့် သူနှင့် နွယ်တို့ ပို၍ဝေးရသည်။ သူကိုယ်တိုင် ကျောင်းစာသင်ခန်းများကို မရောက်သည် ဖြစ်သောကြောင့် နွယ်နှင့် သူတို့ တွေ့နိုင်ဖို့သည် တစတစ အလှမ်းကွာခဲ့ပြီဖြစ်၏။ ထိုကြောင့်လည်း ဤသို့ တနေ့နေ့၌ နွယ်သည် သူနှင့် မျက်နှာချင်းဆိုင် လာရောက်တွေ့ဆုံလိမ့်မည်ဟု မျှော်လင့်ခြင်း မရှိခဲ့ပေ။ အမှန်ပင် နွယ့်ကို သူ မေ့လျော့ပြီ ယူဆ၏။ </p>
	<p class="block_14">ကြည်လင်မြဲ၊ ရွှန်းပမြဲသော နွယ့်မျက်နှာ ညှိုးငယ်မှေးမှိန်သည်ကို မြင်ရသောအခါ ရင်ထဲက မချိ။ </p>
	<p class="block_14">သူကိုယ်တိုင် အိမ်သို့ မှန်မှန်ကန်ကန် ပြန်ခဲ့သည်မရှိ။ ကြုံရာမိတ်ဆွေများ အိမ်မှာသာ အနေများခဲ့သည်။ ပြီး ရက်ရှည်လများ ကြာမြင့်စွာပင် ခရီးထွက်ခဲ့သည်လည်း ရှိ၏။ </p>
	<p class="block_14">သည်မှာ စကားစပ်လာသည် ဖြစ်သောကြောင့် ကျော်ဆွေအကြောင်းကို အနည်းငယ် ဖော်ပြရန် လိုသည်။ </p>
	<p class="block_14">ကျော်ဆွေနှင့် သူတို့သည် ယမန်နှစ်က အစပြု၍ အကျွမ်းဝင်ခဲ့၏ သည်တုန်းက ကျော်ဆွေ နေထိုင်သော မအူပင်လမ်းအိမ်ကို သူ တကြိမ် နှစ်ကြိမ် ရောက်ဖူးသည်။ ကျော်ဆွေအိမ်သည် ဘုံအိမ်ဖြစ်သည်။ ကျော်ဆွေကိုယ်တိုင် စာရေးခြင်းအလုပ်ကို မွေ့လျော်တပ်မက်သောစိတ်ဖြင့် ကြိုးစားနေသော အဖြစ်မျိုးကိုလည်း သူ စိတ်ဝင်စားသည်။ ကျော်ဆွေ ဘုံအိမ်၌ တွေ့ရတတ်သော မိတ်ဆွေများကိုလည်း သူသဘောကျသည်။ </p>
	<p class="block_14">ယခုနှစ်တွင် ကျော်ဆွေသည် ရန်ကုန်တက္ကသိုလ်၌ ဖွင့်လှစ်ထားသော သမိုင်းကော်မရှင်သို့ ဝင်ရောက်အမှုထမ်းသည်။ သူ့အလုပ်သည် အနယ်နယ်သို့ သွားလာလှည့်ပတ်ကာ ကျောက်စာများ ရှာဖွေကူးယူရသော အလုပ်ဖြစ်၏။ သည်တော့လည်း ကိုကိုထွန်းသည် ကျော်ဆွေနှင့်အတူ ခရီးထွက်ရာသို့ လိုက်သည်။ ပေါက်စမကို တနေရာရာမှာ တွေ့မည်လားဟုလည်း မျှော်လင့်သည်။ ပြီး သူ စက်ဆုပ်ရွံရှာသော အသိုက်အဝိုင်းနှင့်လည်း ကင်းလွတ်သည်ဟု စိတ်မှတ်ထား၏။ ငယ်ငယ်အတွက်တော့ စိတ်မှာထင့်၏။ </p>
	<p class="block_14">ကျော်ဆွေသည် မအူပင်လမ်းမှ ပြောင်းရွှေ့သည်မှာ ကြာလေပြီ။ ကျော်ဆွေ နောက်ပြောင်းသောအိမ်ကို ကိုကိုထွန်း ပို၍သဘောကျ၏။ ထိုအိမ်သည် စမ်းချောင်း မြောင်းကြီး၏ တဖက်ရပ်ကွက်တွင်း၌ ရှိသည်။ အိမ်၏တခြမ်းသည် ရေကန်တွင်း၌ ရှိ၏။ ဆိတ်ငြိမ်သည်၊ အေးချမ်းသည်၊ စိတ်၏ လွတ်လပ်ခြင်း၊ မိမိကိုယ်ကိုယ် လွတ်ကြောင်းရှာခြင်းအတွက် ထိုနေရာသည် အသင့်လျော်ဆုံးဟု ကိုကိုထွန်း ယူဆ၏။ ထို့ကြောင့် ကျော်ဆွေ့အိမ်သည် သူ့အတွက် ခိုလှုံရာ ဖြစ်လာခဲ့ရလေသည်။ </p>
	<p class="block_14">သည်မျှချောင်ကျသော နေရာသို့တိုင်အောင် နွယ် ပေါက်ရောက်လာသည်ဆိုခြင်းကို ကိုကိုထွန်း အံ့လည်း အံ့သြသည်။ </p>
	<p class="block_14">အဘယ်ကိစ္စမျိုးဖြင့် နွယ် ဤနေရာသို့တိုင်အောင် ရောက်လာတွေ့ဆုံရသည် ဆိုခြင်းကိုကား ကိုကိုထွန်း နားမလည်။ </p>
	<p class="block_14">နွယ်သည် ပက်လက်ကုလားထိုင်မှာ ကိုယ်ကိုမတ်၍ မိမိအား ငေးစိုက်ကြည့်နေသည့် ကိုကိုထွန်းကို စေ့စေ့ကြည့်နေမိ၏။ သူ့မှာ ပြောစရာစကား အသင့်မရှိ။ နှစ်ဦးစလုံး စကားစကို ရှာ၍မတွေ့နိုင်။ </p>
	<p class="block_14">“ထိုင်လေ” </p>
	<p class="block_14">အတန်ကြာမှပင် ကိုကိုထွန်းက သူ့ဘေးဘက်မှ ပက်လက်ကုလားထိုင်ကို ညွှန်ပြ၏။</p>
	<p class="block_14">နွယ်သည် ဘာမျှ နှုတ်တုံ့မပြန်ဘဲ ကုလားထိုင်တွင် ဝင်၍ထိုင်လိုက်၏။ သူတို့ရှေ့ဘက်မှ ကန်ရေပြင်သည် ငြိမ်ဆိမ်လှစွာ၏။ </p>
	<p class="block_14">“နွယ် ဘယ်ကလာတာလဲဟင်” </p>
	<p class="block_14">ထိုစကားသံသည် သွေ့ခြောက်လှသည်။ </p>
	<p class="block_14">“နွယ် ဒီနေရာကို စုံစမ်းပြီး ရောက်အောင်လာနိုင်တာ အံ့သြစရာပဲ” </p>
	<p class="block_14">သူ့စကားမှာ ခြောက်ကပ်လှသည်ဟုသိသောကြောင့် အနည်းငယ် စိုပြည်တန်ရာသော စကားကို ရွေးပြီးပြော၏။ </p>
	<p class="block_14">“ဒါကတော့ ကိုထွန်းရယ်၊ မတွေ့ချင်တဲ့လူတွေက ဘယ်လိုပဲရှောင်ရှောင် တွေ့ချင်တဲ့လူက တွေ့အောင်ရှာရင် တနေ့တော့ တွေ့တာပါပဲ” </p>
	<p class="block_14">သည်စကားသည် မချိတင်ကဲနိုင်လှသည်။ </p>
	<p class="block_14">ကိုကိုထွန်းအဖို့ သည်စကားသည် အဓိပ္ပာယ်နှစ်မျိုးကို ဆောင်၏။ သည့်အတွက် ကိုကိုထွန်း ပို၍ ဝမ်းနည်းတုန်လှုပ်ရသည်။ ပေါက်စမကို သတိရ အောက်မေ့ခြင်းသည် ရုတ်ခနဲ ရောက်လာ ပျောက်ကွယ်၏။ </p>
	<p class="block_14">တွေငေးမိသည်။ ထိုအခိုက်မှာပင် စောစောက နွယ်နှင့် ပြောခဲ့သော စကားများကို မေ့လျော့ပြန်၏။ </p>
	<p class="block_14">နွယ်သည် အိမ်ဝရန်တာမှနေပြီး အိမ်တွင်းသို့ မျက်စိတချက် လှမ်း၍ကစားလိုက်၏။ </p>
	<p class="block_14">အိမ်တအိမ်လုံးသည် တိတ်ဆိတ်နေ၏။ </p>
	<p class="block_14">“ကိုထွန်း အိမ်ကို မှန်မှန်ပြန်မလာဘူးဆို” </p>
	<p class="block_14">ကိုကိုထွန်းသည် မဖြေ။ </p>
	<p class="block_14">“နွယ် ကိုထွန်းကို တွေ့ဖို့ အကြာကြီး ရှာခဲ့တယ်၊ အိမ်ကိုလည်း ရောက်တယ်”</p>
	<p class="block_14">“ကိစ္စထူးရှိသလား နွယ်” </p>
	<p class="block_14">နွယ့်မျက်နှာသည် ညှိုးကျသွားပြန်၏။ နွယ့်စိတ်မှာ ထိခိုက်ရသည်။ ကိုကိုထွန်းထံက သည်လိုအမေးမျိုးကို နွယ်မကြားချင်။ </p>
	<p class="block_14">“ကိုထွန်း ဒီလိုမေးခွန်းမျိုးကိုတောင် မေးရက်နေပြီနော်” </p>
	<p class="block_14">နွယ့်အသံသည် လှုပ်ခါနေ၏။ </p>
	<p class="block_14">ကိုကိုထွန်းသည် ရှေ့ဘက်မှ ကန်ရေပြင်ကို ငေးစိုက်ကြည့်နေသည်။ </p>
	<p class="block_14">သူသည် ဘာမျှတုန်လှုပ်ခြင်း မရှိဟု စိတ်ကို တင်းထားသည်။ </p>
	<p class="block_14">“ဘာဆိုင်သလဲ နွယ်၊ ကိုထွန်းကို နွယ်တွေ့ ချင်တယ်ဆိုလို့ မေးတာပဲ” </p>
	<p class="block_14">ယခုတကြိမ်၌ နွယ်သည် စကားကို ချက်ချင်းမဆက်ဘဲ ကိုကိုထွန်းကိုသာ ငေးစိုက်ကြည့် နေ၏။ သည်မျက်နှာပြင်မှာ အမျိုးမျိုးသော ရောင်စုံမီးရောင်တို့သည် ဖြတ်သန်းလှုပ်ရှားနေကြသည် ဟု ထင်သည်။ </p>
	<p class="block_14">“ဖေဖေလည်း ကိုထွန်းကို တွေ့ချင်လို့ အမြဲစုံစမ်းနေတယ်” </p>
	<p class="block_14">သည်စကားကိုကြားရသောအခါ စိတ်မကောင်း။ </p>
	<p class="block_14">“အကြောင်းထူးရှိသလား နွယ်” </p>
	<p class="block_14">“အကြောင်းထူးဆိုတာ ဘာလဲ ကိုထွန်း” </p>
	<p class="block_14">“ကိုထွန်းဆီမှာ ဒီလိုစိမ်းကားတတ်တဲ့အသွင်မျိုး တွေ့ရတဲ့အတွက် နွယ် ဝမ်းနည်းတယ်” </p>
	<p class="block_14">နွယ်သည် စိတ်ကိုတင်း၍ ပြောဟန်ရှိသည်။ ယခုတကြိမ်၌ သူ့အသံသည် အနည်းငယ် တည်ငြိမ်၏။ </p>
	<p class="block_14">ကိုကိုထွန်း စကားဆက်ရခက်ပြန်၏။ </p>
	<p class="block_14">“အမှန်က နွယ်နဲ့ပတ်သက်ပြီး ကိုထွန်းဟာ သူရဲကောင်းတယောက်အဖြစ် ခံယူနိုင်ဖို့ ကြိုးစားချင် ကြိုးစားနိုင်ပါတယ်။ ကိုထွန်း။ ဒါပေမဲ့ ကိုထွန်းအပေါ်မှာ သံယောဇဉ် မကင်းတဲ့ ဖေဖေ့အပေါ်မှာတော့ ကိုထွန်း စိမ်းကားတဲ့ သဘောထား မပြသင့်ပါဘူး” </p>
	<p class="block_14">နွယ့်အသံသည် ပို၍တည်ငြိမ်လာသည်။ ယခုတော့လည်း နွယ်သည် ကိုကိုထွန်းကို မည်သို့ ဆက်ဆံသင့်သည်ဟု စဉ်းစားတွေးတောမိပြီထင်၏။ မှန်သည်။ သည်တချီ နွယ့်စကား၏ ထိုးနှက်ခြင်းကို ကိုကိုထွန်း အပြင်းအထန် ခံရလေပြီ။ </p>
	<p class="block_14">“နောက်ပြီး နွယ် တခုမေးချင်တယ် ကိုထွန်း၊ ဒီစကားကို ကိုထွန်း အမှန်အတိုင်း ဖြေပါ” </p>
	<p class="block_14">ကိုကိုထွန်းသည် ဆရာမတယောက်က တပည့်တယောက်ကို ဆက်ဆံသောအသွင်မျိုးဖြင့် ပြောင်းလဲဆက်ဆံလာသည့် နွယ့်ကို ပို၍ အံ့သြရပြန်သည်။ ထို့ကြောင့် နွယ့်မျက်နှာကို တချက်လှည့်ပြီး အကဲခတ်သည်။ </p>
	<p class="block_14">နွယ့်မျက်နှာပြင်သည် မကျေနပ်ခြင်း၊ မျက်ခြင်းအသွင်ကို ဆောင်ထား၏။ မျက်လုံးသည် စူးရှ၏။ သို့သော် မျက်ရည်ငွေ့တို့ သမ်းနေသည်ဟု ထင်မှတ်ရ၏။ </p>
	<p class="block_14">“နွယ်ပြောနေတာကို ကြားရဲ့လား ကိုထွန်း” </p>
	<p class="block_14">“ကြားတယ် နွယ်” </p>
	<p class="block_14">“ကိုထွန်း နွယ့်ကို ဘာမကျေနပ်တာတုံး” </p>
	<p class="block_14">ရုတ်တရက် မဖြေနိုင်။ </p>
	<p class="block_14">“ဖြေလေ ကိုထွန်း” </p>
	<p class="block_14">စိတ်ရှုပ်ရလေပြီ။ </p>
	<p class="block_14">“ကိုထွန်းဟာ ကိုယ့်ကိုယ်ကိုယ် ပြတ်သားတယ်၊ တိကျတယ်လို့ အထင်ရောက်နေတယ် မဟုတ်လား၊ ဒီလိုဆို နွယ်မေးတာကို ပွင့်ပွင့်လင်းလင်း ဖြေပါ ကိုထွန်း” </p>
	<p class="block_14">“ကို နွယ်နဲ့ပတ်သက်လို့ မကျေနပ်ဘူး ပြောခဲ့သလား” </p>
	<p class="block_14">“လူတွေဟာ တခါတခါ ပါးစပ်ကပြောတဲ့ စကားလုံးတွေထက် အနက်အဓိပ္ပာယ် ကျယ်ဝန်းတဲ့ စကားလုံးတွေကို မျက်နှာပြင်က ပြောပြတတ်ကြတယ် ကိုထွန်း” </p>
	<p class="block_14">“ဒါပေမဲ့ ကိုယ် နွယ့်ကို မကျေနပ်တဲ့အမူအရာ မပြခဲ့ဘူး” </p>
	<p class="block_14">“ဒါဖြင့် နွယ်တို့နဲ့ ကိုထွန်း ဆက်ဆံရေး ပြောင်းလဲသွားတာကို ကိုထွန်း သတိထားမိရဲ့လား” </p>
	<p class="block_14">“ဒါကတော့ လူတွေမှာ ပြဿနာဆိုတာ တခုတည်း ရင်ဆိုင်နေရတာ မဟုတ်ဘူး နွယ်” </p>
	<p class="block_14">“ဒါကို နွယ် မငြင်းပါဘူး၊ ဒါပေမဲ့ ကိုထွန်း နွယ့်အပေါ်မှာတော့ ရှေးကလို ခင်ခင်မင်မင် သဘောထား မရှိတော့တာ အမှန်ပဲ” </p>
	<p class="block_14">“နွယ့်အထင်ကို” </p>
	<p class="block_14">နွယ့်ဆီက တုံ့ပြန်စကားကို စောင့်လင့်သည် မဟုတ်ပေမဲ့ ကိုကိုထွန်းသည် စကားစကို ဖြတ်ပြီး ကန်ရေပြင်ကို ငေးမောကြည့်နေမိပြန်သည်။ နွယ်သည် အံကို တင်းတင်းကြိတ်ထားသည်။ ကိုကိုထွန်းနှင့် ပတ်သက်၍ မကျေနပ်နိုင်ခြင်း၊ မျက်ခြင်း၊ ဝေဒနာတို့သည် ခန္ဓာကိုယ်အနှံ့ လှိုင်းခတ်နေကြသည်ကို နွယ် သိသည်။ </p>
	<p class="block_14">“ကဲ ဆိုစမ်းပါဦး၊ နွယ် ကိုယ့်ဆီကို လာတဲ့ကိစ္စ” </p>
	<p class="block_14">“အခုပြောနေတာဟာ နွယ်လာခဲ့ရင်းကိစ္စပဲ” </p>
	<p class="block_14">“ဘာကိုလဲ” </p>
	<p class="block_14">“ဒီမှာ ကိုထွန်း၊ လူတွေဟာ ဟန်ဆောင်တတ်ကြစမြဲပါ၊ အထူးသဖြင့် ဟန်ဆောင်ကြစို့ဆိုရင် ကိုထွန်းတို့ယောက်ျားတွေထက် နွယ်တို့မိန်းမတွေက ပိုပြီး ဟန်ဆောင်တတ်ကြသေးတယ်၊ ဒါပေမဲ့ ယောက်ျားပဲဖြစ်ဖြစ်၊ မိန်းမပဲဖြစ်ဖြစ် တကယ်တမ်း ဟန်ဆောင်မိကြပြီဆိုရင် ကိုယ်ဟန်ဆောင် နေပါကလားဆိုတဲ့ အဖြစ်မျိုးကို တပါးလူမသိအောင် ကြိုးစားတတ်ကြစမြဲပါ။ တခါတခါများဆိုရင် ဟန်ဆောင်မှုက ပိရိလွန်းတော့ ကိုယ်ကိုယ်တိုင် ဟန်ဆောင်နေပါကလား ဆိုတာကိုတောင် ကိုယ့်ဘာသာကိုယ် မသိကြဘူး” </p>
	<p class="block_14">“နေဦး နွယ်၊ အခု နွယ် ဘာတွေပြောနေတာလဲ”</p>
	<p class="block_14">ကိုကိုထွန်းစကားသည် ပေါက်ကွဲသံဖြစ်သည်။ </p>
	<p class="block_14">နွယ် မတုန်လှုပ်တော့ပေ။ </p>
	<p class="block_14">“အဲဒါပဲ ကိုထွန်း၊ ကိုထွန်းကတော့ ကိုထွန်းကိုယ်ကိုယ် ပွင့်လင်းတယ်၊ ပြတ်သားတယ် အထင်ရောက်နေတယ်၊ ဒါပေမဲ့ ဖေဖေပြောသလို ပြောရရင် ကိုထွန်းဟာ ကနေ့အထိ မရင့်ကျက်သေးတာ အမှန်ပဲ” </p>
	<p class="block_14">“ခုဥစ္စာ နွယ် ကိုယ့်ကို သက်သက်စော်ကားဖို့ ရောက်လာတာလား” </p>
	<p class="block_14">“တချိန်က နွယ်လည်း ကိုထွန်း အားရအောင် ဖိဖိနှိပ်နှိပ်ပြောခဲ့သမျှကို ခံခဲ့ရဖူးပါပြီ ကိုထွန်း၊ ဒီတခါတော့ နွယ့်အလှည့်လို့ ထင်တယ်” </p>
	<p class="block_14">ကိုကိုထွန်း ငိုင်ရလေပြီ။ သည်အချိန်၌ ထိုသူငယ်မသည် ဒေါသအရှိန်ဖြင့် ပူလောင်နေပြီ ဟုလည်း နားလည်ရ၏။ သို့သော် ထိုသူငယ်မ၌ ပူလောင်သော ဒေါသရှိန်ကို ကိုကိုထွန်း နားမလည်။ </p>
	<p class="block_14">“နေစမ်းပါဦး နွယ်၊ နွယ်ဟာ ကိုယ့်ဆီကိုလာတိုင်း ရန်တွေ့ဖို့ ကြံစည်ပြီးမှ လာတတ်သလား နွယ်” </p>
	<p class="block_14">“နွယ် ရန်စကားပြောနေတာ မဟုတ်ဘူး ကိုထွန်း၊ ထားပါတော့လေ၊ တခြားကိစ္စတွေနဲ့ ပတ်သက်ပြီး နွယ် ဘာမှမပြောချင်ပါဘူး၊ နွယ့်ကိစ္စကိုသာ ပြောချင်တယ်” </p>
	<p class="block_14">“ဘယ်လို နွယ့်ကိစ္စ၊ ဟုတ်လား” </p>
	<p class="block_14">“ဟုတ်တယ်၊ နွယ်ကိစ္စလို့ဆိုရမှာက ကိုထွန်း တခါကပြောသလို ခုအခါမှာ ကိုထွန်းက လူကြမ်း မဟုတ်ဘဲ နွယ်က မုဆိုးတပိုင်း မိန်းမရိုင်းကြီး ဖြစ်နေရလို့ပဲ” </p>
	<p class="block_14">“ဒါတွေကို ကိုယ်တခုမှ နားမလည်ဘူး နွယ်” </p>
	<p class="block_14">“ကိုထွန်းလည်း မုသားစကား တော်တော်ဆိုတတ်နေပြီပဲနော်” </p>
	<p class="block_14">သည်တကြိမ်တွင် နွယ့်အသံသည် ညွတ်ပျောင်း၏။ </p>
	<p class="block_14">ကိုကိုထွန်း သည်စကားကိုကြားရသောအခါ နွယ့်ကို မျက်သည်။ </p>
	<p class="block_14">“ဘာ မုသားစကား ဆိုတာလဲ” </p>
	<p class="block_14">“ခက်တယ် ကိုထွန်း။ ခုချိန်မှာ ကိုထွန်းဟာ ကိုယ် ဘာတွေဖြစ်နေတယ်၊ ဘာတွေလုပ်ခဲ့တယ် ဆိုတာကိုတောင် နားမလည်တဲ့ အခြေအနေမျိုး ဆိုတော့လည်း နွယ်ပြောရမှာ အခက်သားပဲ” </p>
	<p class="block_14">“ဒီစကားတွေဟာ နွယ် ကိုယ်ကိုအကြောင်းမဲ့ ကလဲ့စားချေနေတာဆိုရင် ကိုယ်ဘာမှ ပြန်ပြောစရာမလိုဘူး” </p>
	<p class="block_14">“ဒါပေမဲ့ နွယ်မေးတာကိုတော့ ကိုထွန်း ဖြေရလိမ့်မယ်၊ ကဲ နွေတုန်းက ကိုထွန်း ကိုအေးလွင်ဆီကိုသွားပြီး ဘာစကားတွေ ပြောခဲ့သလဲ” </p>
	<p class="block_14">သည်တခါ ကိုကိုထွန်း၏ခန္ဓာကိုယ်တခုလုံးသည် ဆတ်ခနဲ တုန်လှုပ်ရသည်။ သို့သော် ကိုကိုထွန်းသည် ဘာမျှမဖြစ်ဟု အမှတ်ထားလိုက်သည်။ </p>
	<p class="block_14">နွယ့်အမေးကိုလည်း သူမဖြေ။ </p>
	<p class="block_14">“ဖြေလေ ကိုထွန်း၊ ယောက်ျားတယောက်ဟာ ကိုယ် ဘာတွေလုပ်ခဲ့တယ်ဆိုတာ မကွယ်မဝှက် ပြောတတ်ကြစမြဲပါ” </p>
	<p class="block_14">ကိုကိုထွန်းသည် ဒေါသရှက် ရှက်ရ၏။ မျက်နှာသည် ပူလာ၏။ </p>
	<p class="block_14">“ဒီအထိမစော်ကားနဲ့ နွယ်၊ ဒါဟာ ကိုယ်တို့ယောက်ျားချင်းကိစ္စပဲ၊ နွယ် ဘာမှသိစရာ မလိုဘူး”</p>
	<p class="block_14">“ဪ ယောက်ျားချင်းကိစ္စ ဟုတ်လား ကိုထွန်း။ ကိုထွန်းဟာလေ ဒီလောက်အထိ ကြေကွဲ ဝမ်းနည်းစရာကောင်းတဲ့ လူတယောက် ဖြစ်လာလိမ့်မယ်လို့ နွယ် မမျှော်လင့်ခဲ့တာ အမှန်ပဲ။ ကဲ ဒါဖြင့် ကိုထွန်းတို့ယောက်ျားချင်းပြောကြတဲ့အထဲမှာ နွယ့်အကြောင်းက ဘာဖြစ်လို့ ပါခဲ့ရတာလဲ။ ကိုထွန်းအနေနဲ့ကကော ဘာဖြစ်လို့ မနေနိုင်မထိုင်နိုင် ဖြစ်ရလောက်အောင် ဟိုလူတယောက်ဆီ လိုက်သွားပြီး နွယ်နဲ့ပတ်သက်တဲ့ သဘောထားတွေကို ပြောခဲ့ရတာလဲ။ ဒီမှာ ကိုထွန်း၊ လူတွေဟာ ကိုယ့်အကြောင်းကို နားလည်အောင် မကြိုးစားချင်ကြဘဲနဲ့ ဘာဖြစ်လို့ တခြားလူတယောက် အကြောင်းကို နားလည်သယောင် လုပ်ချင်ရတာလဲ ကိုထွန်း” </p>
	<p class="block_14">“တော်တော့ နွယ်” </p>
	<p class="block_14">“မတော်နိုင်သေးဘူး ကိုထွန်း၊ ကိုထွန်းတို့ဟာ မိန်းကလေးတယောက်ရဲ့ သဘောထားကို ဘာမှမသိဘဲနဲ့ ဒီမိန်းကလေးကွယ်ရာမှာ သားခွဲ၊ ငါးခွဲ လုပ်သလို ခွဲခြမ်းစိတ်ဖြာကြရတာလဲ၊ ပြောစမ်းပါ ကိုထွန်း” </p>
	<p class="block_14">“ကိုယ် ဘာမှမသိဘူး” </p>
	<p class="block_14">“ဪ ခုတော့ ဘာမှမသိဘူး၊ ဟုတ်စ။ ဒါဖြင့် တခုတော့ နွယ် ပြောရလိမ့်ဦးမယ် ကိုထွန်း၊ နွယ့်ရင်ထဲမှာ ဘာဖြစ်နေတယ်ဆိုတာ ကိုထွန်း သိသလား၊ ကိုထွန်း ရင်ထဲမှာကော ဘာတွေ ဖြစ်နေတယ်ဆိုတာ ကိုထွန်း သိရဲ့လား၊ ပြောစမ်းပါ ကိုထွန်း” </p>
	<p class="block_14">“မသိဘူး၊ မသိဘူး၊ ဘာမှမသိဘူး” </p>
	<p class="block_14">ကိုကိုထွန်းသည် အရူးတယောက်လို အော်ဟစ်လိုက်သည်။ နွယ့်ခန္ဓာကိုယ်သည် တဆတ်ဆတ် တုန်ယင်လာသည်။ ရင်ထဲမှ လှိုင်းတံပိုးသည် တလိပ်လိပ်တက်လာ၏။ မျက်လုံးအစုံ၌ မျက်ရည်စများသည် ဝေ့၍ လာကြလေပြီ။ </p>
	<p class="block_14">“ကောင်းပြီ ကိုထွန်း၊ ခုအချိန်မှာ ကိုထွန်းဟာ ကိုယ့်ကိုယ်ကိုယ် ပျောက်ဆုံးနေတာပဲ၊ ဒီတော့ တနေ့ကျရင် ကိုထွန်း ကိုယ့်ကိုယ်ကိုယ် ပြန်တွေ့လာပါလိမ့်မယ်။ ပြန်လည်တွေ့ရှိပါစေလို့လည်း နွယ် ဆန္ဒပြုတယ် ကိုထွန်း၊ နွယ်ဟာ အဲ့ဒီအချိန်ထိ ဘာကိုမှ အဆုံးအဖြတ် မပေးဘူးလို့ ဟောဒီစာကို ပြန်လိုက်တယ်။ ရော့ ကိုထွန်း။ ကိုထွန်း ဘာတွေလုပ်ခဲ့တယ်၊ ဘာတွေဖြစ်ခဲ့တယ်ဆိုတာ မသိနိုင်သေးရင် ဒီစာကိုဖတ်ပါ။ ကနေ့ချက်ချင်း ကိုထွန်း မသိနဲ့ဦး၊ တနေ့ သိလာလိမ့်မယ်လို့ နွယ် နားလည်တယ်” </p>
	<p class="block_14">နွယ်သည် သူ့လက်တွင် ကျစ်လျစ်စွာ ဆုပ်ကိုင်ထားသော စာအိတ်ကို ကိုကိုထွန်းလက်သို့ လှမ်းပေးသည်။ </p>
	<p class="block_14">နေရာမှ ဖျတ်ခနဲ ထပြီးရပ်လိုက်၏။ </p>
	<p class="block_14">ကိုကိုထွန်း နွယ့်ထံက စာအိတ်ကို ယောင်ယမ်းပြီး လှမ်းယူသည်။ နှုတ်မှ စကားတခွန်း ဟမည် ကြံဆဲမှာပင် နွယ်သည် နေရာက ထွက်ခွာသွားလေပြီ။ </p>
	<p class="block_14"><span class="calibre5">ကိုကိုထွန်းသည် စာအိတ်ကို ဆုပ်ကိုင်ရင်း ငေးငိုင်ကျန်ရစ်သည်။  </span></p>
	<p class="block_14">နွယ်ထွက်ခွာသွားပြီးနောက် အတန်ကြာမှာပင် စာအိတ်ကိုကြည့်မိသည်။ ကိုအေးလွင်ထံက နွယ့်ထံသို့ ပေးသောစာ။ </p>
	<p class="block_14">စာသည် ရှည်လျားစွာ၏။ ပထမစာကြောင်းများ၌ နွယ့်အပေါ်တွင် သူထားရှိသော မေတ္တာတရားကို ဖော်ပြထား၏။ ပြီး နွေရာသီတွင် ကိုကိုထွန်း ရောက်လာသောအကြောင်း။ ထိုအခါ ကိုကိုထွန်းနှင့် မိမိတို့သည် နွယ်နှင့်ပတ်သက်၍ မြောက်မြားစွာသောစကားတို့ကို ဆိုမိကြကြောင်း၊ မိမိသည် မူလက ကိုကိုထွန်းနှင့်ပတ်သက်၍ အမှန်ပင် နွယ်နှင့် ကိုကိုထွန်းတို့ နှောင်ဖွဲ့မိကြပြီး အထင်ဖြင့် နောက်ဆုတ်ပေးရန် ကြံစည်ခဲ့ကြောင်း၊ တကယ်တမ်း နောက်ဆုတ်ပေးရမည် ဆိုသောအခါ ရင်ထဲမှာ နင့်နာကြောင်း၊ သို့သော် ချစ်သော သူငယ်ချင်းတို့ ဇာတ်လမ်း၌ မိမိသည် အနှောင့်အယှက် မဖြစ်စေလိုကြောင်း၊ ယခုမူ၊ ကိုကိုထွန်းကိုယ်တိုင်က သူ့သဘောထားကို ပြောပြလာသဖြင့် မိမိသိရသည် ဖြစ်သောကြောင့် ယခုစာကို ရေးမိကြောင်း၊ ယခုအချိန်မျိုး၌ နွယ်သည် မိမိနှင့်ပတ်သက်၍ အမှန်ပင် လက်ခံစဉ်းစားလိမ့်မည်ဟု မျှော်လင့်ရကြောင်း စသည်တို့ကို အကြောင်းစုံ ဖော်ပြထား၏။ </p>
	<p class="block_14">သည်စာမှာပင် ကိုကိုထွန်း၏ စိတ်သဘောထားအမှန်ကို ဖွင့်ဟခြင်းအတွက် ကိုကိုထွန်းအား လေးစားမိကြောင်းကိုလည်း ဖော်ပြသည်။ </p>
	<p class="block_14">မည်သို့ဖြစ်စေ၊ နွယ်သည် မိမိနှင့်ပတ်သက်၍ စိမ်းကား မုန်းတီးခြင်းသဘောမျိုး ထားလိမ့်မည် မဟုတ်ဟု ယူဆလိုကြောင်းကိုလည်း တောင်းခံသည်။ </p>
	<p class="block_14">ကိုကိုထွန်းသည် စာကိုဖတ်ရင်း ပင်ပန်းလာသည်။ အင်အားချည့်နဲ့လာ၏။ ခန္ဓာကိုယ်သည် တုန်ယင်လာ၏။ စိတ်၌ဖြစ်သော ထိတ်လန့်ခြင်း၊ ဝမ်းနည်းခြင်း၊ ကြေကွဲခြင်း၊ တွေးတောမရနိုင်ခြင်း တို့သည် လေကျသောပင်လယ်၌ ဖြစ်သည့် လှိုင်းများကဲ့သို့ လှုပ်ခတ်လာ၏။ ခန္ဓာကိုယ်သည် စိတ်ဝေဒနာလှိုင်း၏ ပုတ်ခတ်မှုကြောင့် ကတုန်ကယင် ဖြစ်ရလေပြီ။ </p>
	<p class="block_14">မိမိကိုယ်တိုင် မျက်ရည်ဝေ့ရပြီ ဟူသောအဖြစ်ကို သူ မသိ။ </p>
	<p class="block_14">ဘယ်အတွက် မျက်ရည်ဝေ့ရသည်ကိုလည်း သူ မသိ။ </p>
	<p class="block_6" id="calibre_link-121">◾</p>
</div>

<div class="calibre" id="calibre_link-38">
<h1 class="block_12" id="calibre_link-122">| ၃၄ |</h1>
	<p class="block_13">&nbsp;</p>
	<p class="block_14">ဒေါ်နုနုခင်သည် မျက်လုံးအစုံ၌ မျက်ရည်စများ ပြည့်လျှံရစ်ဝဲလာသည်ကြောင့် မျက်နှာကို တဖက်သို့ လှည့်လိုက်၏။ သူမျက်ရည်ကျရတော့မည့်အဖြစ်ကို သူ ကြို၍သိသည်။ ဘယ်အတွက် မျက်ရည်ကျရမည်ကိုလည်း သူသိ၏။ သူ့မျက်ရည်စကိုကား ငယ်ငယ့်ဆီသို့ မကူးစေချင်။ </p>
	<p class="block_14">“အိပ်ချေတော့ သမီးရယ်၊ သူ ဒီညပြန်မလာလည်း မနက်တော့ ပြန်လာမှာပေါ့ကွယ်”  </p>
	<p class="block_14">မျက်နှာကို တဖက်မှာကွယ်ရင်း သည်စကားကို အားယူပြီးပြော၏။ မေမေ အဘယ်မျှ ကွယ်ဝှက်စေကာမူ ငယ်ငယ်သည် မေမေ့အဖြစ်ကို သိ၏။ ကိုကိုထွန်းနှင့် ပတ်သက်လျှင် မေမေသည် မိမိထက်ပင် စိတ်နှလုံး တုန်လှုပ် ထိခိုက်တတ်သည်ကို ငယ်ငယ် သိသည်။ </p>
	<p class="block_14">ထို့ကြောင့်လည်း တခါတရံများ၌ ငယ်ငယ်ကိုယ်တိုင် ကိုကိုထွန်းနှင့် ပတ်သက်၍ မုသားစကား ဆိုခဲ့ရဖူးလှပေပြီ။ </p>
	<p class="block_14">ကိုကိုထွန်း အိမ်သို့ တညတန်သည်၊ နှစ်ညတန်သည် ပြန်မအိပ်သည်မှာ ကြိမ်ဖန်များလှပြီ။ ပထမအကြိမ်များတွင် ငယ်ငယ်ရော မေမေပါ ကိုကိုထွန်းကို ညဉ့်နက်သည်အထိ စောင့်ကြည့်ခဲ့ကြ ရ၏။ လူမမာရောဂါ မစင်တတ်သော ကိုကိုထွန်းအတွက် စိုးရိမ်ခဲ့ကြ၏။ ထို့ကြောင့် ငယ်ငယ် ကိုယ်တိုင် </p>
	<p class="block_14">“ကိုကို၊ ပြန်မအိပ်ဘူးဆိုလည်း ပြောပါ ကိုကိုရယ်၊ ခုလို ကိုကို ဘာမှအသိမပေးဘဲ တခြားမှာ အိပ်အိပ်နေတော့ မေမေလည်း ပူပန်ရတယ်။ မေမေ့ကိုတော့ သနားပါ ကိုကို” </p>
	<p class="block_14">ဟုပြောခဲ့ဖူးသည်။ သို့ပေမဲ့ ကိုကိုထွန်းသည် များစွာ အမှတ်ထားဟန်မတူ။ တခါတရံ၌ သာလျှင် ညအိပ်ဖြစ် မအိပ်ဖြစ်ကြောင်းကို ကြိုတင်ပြောတတ်၏။ ပြောတိုင်း ငယ်ငယ်က ဖျက်သည်။ သည်ကြောင့်လည်း ကိုကိုထွန်းသည် တခါတခါ ပြောရမည်ကို ဝန်လေးခဲ့ဟန်ရှိ၏။ နောက်ပိုင်းတော့ လည်း မေမေ အပူပန် ကဲသည်ကို </p>
	<p class="block_14">“ကိုကို ဒီညပြန်မလာတော့ဘူးလို့ ပြောသွားတယ် မေမေ” </p>
	<p class="block_14">ဟူသော မုသားစကားများကို ငယ်ငယ် သုံးတတ်၏။ သည်ကြားမှာပင် တခါတရံ ကိုကိုထွန်းသည် သူ့မိတ်ဆွေ ကျော်ဆွေတို့လူသိုက် နယ်လှည့် ကျောက်စာကူးသွားရာသို့ ခုနစ်ရက်၊ ရှစ်ရက်တန်သည် လိုက်ပါသွားတတ်၏။ သည်အခါများတွင်မူ ကိုကိုထွန်းသည် ငယ်ငယ့်ကို ကြိုတင် အကြောင်းကြားတတ်သည်။ ပြီး ငယ်ငယ်ဆီကတဆင့် အသုံးစရိတ် တောင်းတတ်၏။ </p>
	<p class="block_14">ယခုမူ ကိုကိုထွန်းသည် မည်သို့မျှ အကြောင်းမကြားဘဲ အိမ်ပြန်မလာခဲ့သည်မှာ ငါးရက် မြောက်လေပြီ။ သည်အခါ မေမေရော ငယ်ငယ်ပါ အပူပန် ကဲလာရ၏။ ထို့ကြောင့် ငယ်ငယ် နေ့လယ်ပိုင်းလောက်က ကျော်ဆွေ အလုပ်လုပ်သော သမိုင်းကော်မရှင်ရုံးသို့ ရောက်ခဲ့သည်။ ကျော်ဆွေတို့ မန္တလေးဘက် ထွက်သွားသည်မှာ တလနီးပါး ကြာမြင့်ပြီဟု သူသိခဲ့ရ၏။ သည့်အတွက် ကိုကိုထွန်းကို ပို၍ စိတ်မချနိုင်အောင် ဖြစ်ရ၏။ </p>
	<p class="block_14">သည်ညမှာ ငယ်ငယ် ကျောင်းစာကို ဖြောင့်ဖြောင့်ကြည့်မရ။ စာမေးပွဲက နီးပြီ။ စာကြည့်စားပွဲမှာ ထိုင်၍ စာအုပ်ကိုကြည့်၏။ စိတ်သည် စာမှာမနေ။ ကိုကို့ ကိုသာရှာဖွေ၏။ မတွေ့။ သည်အခါ မေမေ့ဆီသို့ လာသည်။ နေ့လယ်က သူစုံစမ်းသိခဲ့ရသည်ကို ပြော၏။ ယခု မေမေကပင်လျှင် နှစ်သိမ့်စကား ဆိုလေသည်။ </p>
	<p class="block_14">မေမေသည် သူ့သောကဗျာပါဒကို ကွယ်ဝှက်ရသည်။ ငယ်ငယ့်ကို နှစ်သိမ့်စကား ဆိုသည် မှန်ပါ၏။ သို့ပေမဲ့ ကိုကိုနှင့်ပတ်သက်လျှင် မေမေ့ရင်မှာ အဘယ်သို့သော ဝေဒနာမျိုး ရှိသည်ကို ငယ်ငယ်သိသည်။ ကြာလျှင် မေမေ့ရှေ့မှာ ငယ်ငယ်ပါ ငိုဖြစ်တော့မည်။ ထို့ကြောင့် မေမေ့အပါးက ခွာ၏။ အိပ်ရာကိုရောက်တော့ ကိုကို့အတွက် ပူပန်စိတ်က မွှေနှောက်သည်။ </p>
	<p class="block_14">ဒေါ်နုနုခင်သည် ငယ်ငယ် ထွက်သွားသောအခါ မျက်ရည်ကို သွန်ချပြီး ငိုသည်။ ကိုကိုထွန်းအတွက် သူ အဘယ်ကြောင့် သည်မျှပူပန်ရသနည်း တွေး၏။ သည်ကလေးသည် ဆယ်ကျိုးဆယ်လ လွယ်ပိုးရသောဒုက္ခကို မပေးခဲ့ဘဲ မွေးဖွားလာခဲ့သော သားတယောက်ဟု ဒေါ်နုနုခင် မှတ်ယူသည်။ သည်ကလေး အလိမ္မာကြီးပုံ၊ သည်ကလေး ယခုတလော စိတ်အားငယ်ရပုံ၊ သည်ကလေး ရှေ့ကလို ရွှင်ပျ ပျော်မြူးခြင်းမျိုး ကင်းမဲ့လာခဲ့ပုံတွေကို တွေးမြင်ယောင်သောအခါ ရင်ထဲမှာ ဗလောင်ဆူသည်။ </p>
	<p class="block_14">ဒေါ်နုနုခင်သည် သားအဖြစ်နှင့် တဆက်တည်းပင် လင်သားဖြစ်သူ ဦးထွန်းတင်ကို သတိရပြန်၏။ </p>
	<p class="block_14">ယခုရက်များ၌ ဦးထွန်းတင် အလွန်အလုပ်များလှသည်ကို ဒေါ်နုနုခင် သိသည်။ </p>
	<p class="block_14">နောက်နှစ်လ၊ သုံးလဆိုလျှင် အထွေထွေ ရွေးကောက်ပွဲကြီး ကျင်းပပေတော့မည်။ ထိုရွေးကောက်ပွဲကြီး၌ ဖ.ဆ.ပ.လ အစိုးရသည် သူ၏အစိုးရအာဏာကို ဆက်လက်ဆုပ်ကိုင်နိုင်ရေး အတွက် ရှေးအခါကထက် ပိုမိုပြီးစွမ်းပကား စိုက်ထုတ်ရမည်ကို အစိုးရနှင့်ပတ်သက်သူ မဆိုထားဘိ၊ အိပ်ရာတွင်လဲနေသော ဒေါ်နုနုခင်ပင်လျှင် အကဲခတ်မိသည်။ အထူးသဖြင့် ဗိုလ်ချုပ်အောင်ဆန်း တည်ထောင်ခဲ့သော ဖ.ဆ.ပ.လ အဖွဲ့ကြီးမှာ ဗိုလ်ချုပ်အောင်ဆန်း လွန်သည့်နောက် အာဏာ ရယူခဲ့သည့်အချိန်မှစ၍ အာဏာအရှိန်အဝါမက်မှု၊ အလွဲသုံးစားပြုမှုများဖြင့် တစတစ ယိုယွင်းလာခဲ့ပြီ ဖြစ်လေသည်။ များမကြာမီကမူ အတိုက်အခံ အင်အားစုများသည် စုပေါင်း ညီညွတ်သော အမျိုးသားညီညွတ်ရေး တပ်ပေါင်းစုတရပ်ကို ဖွဲ့စည်းကာ ယခု ကျင်းပမည့် ရွေးကောက်ပွဲ၌ ဖ.ဆ.ပ.လ အဖွဲ့ကို ယှဉ်ပြိုင်ရန် ပြင်ဆင်ခဲ့ပေပြီ။ ထိုအခြေအနေများသည် ဖ.ဆ.ပ.လတို့အဖို့ အာဏာကို ဆက်လက် ဆုပ်ကိုင်ထားနိုင်ရေးအတွက် ရှေးကထက် နည်းအမျိုးမျိုး ကျင့်သုံးရမည် ဖြစ်လေသည်။ </p>
	<p class="block_14">ဦးထွန်းတင်သည် စင်စစ် ဖ.ဆ.ပ.လ နိုင်ငံရေးအဖွဲ့ဝင်တဦး မဟုတ်ပေ။ သူသည် အစိုးရ၊ တနည်းဆိုရသော် ပြည်သူ့ဝန်ထမ်းတဦးသာလျှင် ဖြစ်၏။ သူသည် အုပ်ချုပ်ရေးနှင့် စီမံကိန်း လုပ်ငန်းများ၌ လုပ်ငန်းစဉ် အတွေ့အကြုံအရ ကျွမ်းကျင်၏။ သို့ဖြင့် ဦးထွန်းတင်သည် ဝန်ကြီး၏ လက်ရုံးတဆူအဖြစ် အားထားရသော အတွင်းဝန်ဖြစ်ခဲ့သည်။ </p>
	<p class="block_14">စင်စစ် ဦးထွန်းတင်သည် ရုံးသဘော ဆက်စပ်သော လုပ်ငန်းများ၌သာ ကျွမ်းကျင်သည် မဟုတ်ပေ။ သူသည် နိုင်ငံရေးဉာဉ်၊ နိုင်ငံရေးအသိ မရှိစေကာမူ ယခု ကျင့်သုံးနေသော အစိုးရအာဏာရ နိုင်ငံရေးအဖွဲ့ကြီးအတွက် အကျိုးပြုလုပ်ငန်းများကို လုပ်ဆောင်ရာ၌ အားထားထိုက်သော လူတယောက် ဖြစ်လာခဲ့လေသည်။ လွန်ခဲ့သော ရွေးကောက်ပွဲလုပ်ငန်းအရ ဦးထွန်းတင်၏ နိုင်ငံရေးအဖွဲ့အတွက် အကူအညီပေး ဆောင်ရွက်မှုများသည် ဝန်ကြီးအဖွဲ့၌ လည်းကောင်း၊ ဖ.ဆ.ပ.လ အလုပ်အမှုဆောင် အစည်းအဝေး၌လည်းကောင်း ဦးထွန်းတင်သည် အရေးပေး ဆွေးနွေးခြင်းခံရသော လူတယောက် ဖြစ်လာ၏။ </p>
	<p class="block_14">ယခုအခါတွင် ဦးထွန်းတင်သည် ဖ.ဆ.ပ.လအတွက် ရန်ပုံငွေကို ရှာရ၏။ နယ်မှ အချို့အမတ်များ ရန်ကုန်ရောက်လာခိုက်တွင် နယ်အခြေအနေကို စုံစမ်းပြီး သက်ဆိုင်ရာ နယ်များတွင် ရွေးကောက်ပွဲ အနိုင်ရရှိရေးအတွက် မည်သို့ စီမံဆောင်ရွက်အပ်သည် ဟူသော အစီအစဉ်များကို ပြုလုပ်ပေးရ၏။ သို့ဖြင့် ဝန်ကြီးအိမ်၌ ညစဉ်လိုလိုပင် အစည်းအဝေး ကျင်းပရ၏။ ဦးထွန်းတင်သည် အစည်းအဝေးများကို တက်ရသည်။ စီမံကိန်းများကို ရေးရသည်။ အထူးသဖြင့် ယခုလိုရက်များ၌ ရုံးလုပ်ငန်းများကို ဘေးချပြီး နိုင်ငံရေးလုပ်ငန်းများကိုသာ အဓိကထား ဆောင်ရွက်နေရလေသည်။ အိမ်သို့ ညဉ့်နက်မှချည်း ပြန်ရသည်ပင် တလနီးလေပြီ။ </p>
	<p class="block_14">ဒေါ်နုနုခင်သည် ဇနီးတယောက်အနေဖြင့် မိမိလင်သား အရေးပါ၊ အရာရောက်နေရခြင်းကို ကျေနပ်၏။ သို့သော် ကိုကိုထွန်းနှင့် ပတ်သက်လာသောအခါ လင်သားဖြစ်သော ဦးထွန်းတင်သည် သား ကိုကိုထွန်းကို အဘယ်ကြောင့် ဤမျှပစ်ပယ်ထားရသနည်းဟု တွေးတော မကျေမနပ် ဖြစ်မိသည်။ သည်မိဘမဲ့ကလေးကို ပစ်ပယ်ထားကြလွန်းသည့်အတွက် ဒေါ်နုနုခင် စိတ်မကောင်းနိုင် ပေ။ ဒေါ်ကေသီကိုကား သူ စိတ်ကူးဖြင့်ပင် သတိရချင်ဟန် မတူပေ။ </p>
	<p class="block_14">သည်ညမှာတော့ နုသည် တော်တော်နှင့် အိပ်မရ။ </p>
	<p class="block_14">ည ၁ နာရီလောက်တွင် ဦးထွန်းတင်သည် အိမ်သို့ ပြန်ရောက်သည်။ ထိုအခါ ဒေါ်နုနုခင်သည် ကိုကိုထွန်းပြဿနာကို အစဖော်သည်။ </p>
	<p class="block_14">ဦးထွန်းတင်သည် အိပ်ခန်းသို့ရောက်သည်နှင့် အိပ်ရာပေါ်တွင် ခြေပစ်လက်ပစ် လှဲချလိုက်လေသည်။ ဆေးတလိပ်ကို အားရအောင် ဖွာပြီးမှ အိပ်မည်ကြံဆဲမှာပင် ဒေါ်နုနုခင်သည် အိပ်ခန်းသို့ ဝင်လာ၏။ </p>
	<p class="block_14">ပထမတော့ နု တရေးနိုးလာသည် ဖြစ်မည်ဟု မှန်းဆပြီး များစွာ တုန်လှုပ်ခြင်း မဖြစ်မိ၊ နုမျက်နှာမှာ ကြောင့်ကြပူပန်ရခြင်း လွှမ်းမိုးသည်ကို မြင်ရသောအခါ စိတ်ကထင့်၏။ ပြီး သည်အချိန် သည်အခါမျိုးတွင် နုရောက်လာခြင်းမှာ အရေးကိစ္စတခုခု ပါဝင်လိမ့်မည်ဟုလည်း ဦးထွန်းတင် မှန်းဆပြီးဖြစ်၏။ </p>
	<p class="block_14">“နု မအိပ်သေးဘူးလား” </p>
	<p class="block_14">ဦးထွန်းတင်သည် ပင်ပန်းနွမ်းနယ်လှစွာသော သူ၏ခန္ဓာကိုယ်ကို အိပ်ရာမှ အားယူထရင်း မေးလိုက်သည်။ </p>
	<p class="block_14">ဒေါ်နုနုခင်သည် မည်သို့မျှ စကားပြန် မပေးသေးဘဲ အိပ်ရာအနီးသို့ အရောက်လာသည်။ ကြိမ်ပက်လက်ကုလားထိုင်၌ နွမ်းနယ်လှစွာဖြင့် ထိုင်ချလိုက်၏။ သို့သော် မည်သည့်စကားမျှ တုံ့ပြန် ပြောဆိုခြင်း မပြုပေ။ </p>
	<p class="block_14">ဦးထွန်းတင်သည် ဇနီး၏ မျက်နှာကို စေ့စေ့ကြည့်ရင်း ပို၍တုန်လှုပ်လာသည်။ </p>
	<p class="block_14">“ဘာလဲ နု” </p>
	<p class="block_14">“နု ကိုကို့ကို စကားပြောချင်လို့” </p>
	<p class="block_14">“မနက်မှ ပြောပါလားကွယ်၊ ကိုကို ကနေ့ သိပ်ပင်ပန်းလာတယ်၊ တခါတခါတော့ ဝန်ကြီးရဲ့ နိုင်ငံရေးပါတီအလုပ်တွေ လုပ်ပေးရတာကိုတောင် ကိုကိုဖြင့် စိတ်ပျက်လာပြီ နု၊ အဟုတ်ပဲ” </p>
	<p class="block_14">ဒေါ်နုနုခင်သည် ဦးထွန်းတင် ပြောဆိုလာသော စကားများကို စိတ်ဝင်စားခြင်း မရှိပေ။ သူ့ရင်မှ ပြောထွက်လိုသော စကားတွေကသာ ဆူပွက်လျှံဝေလာနေ၏။ </p>
	<p class="block_14">ဦးထွန်းတင်ကမူ သူ့စိတ်တွင် ရှိသည်များကို ဆက်၍ ပြောနေပြန်လေသည်။ </p>
	<p class="block_14">“ဒါပေမဲ့ ခက်တာက ကိုကို ဒီလိုဝင် မလုပ်ဘူး ဆိုပြန်ရင်လည်း နိုင်ငံရေးနဲ့ အာဏာရလာတဲ့ လူတွေရဲ့အနှိမ်အချိုးကို ခံရဦးမယ်” </p>
	<p class="block_14">“ထားစမ်းပါ ကိုကို၊ ကိုကို့ နိုင်ငံရေးကိစ္စတွေထက် အရေးကြီးတာတွေကို ကိုကို မေ့လျော့နေပြီလား၊ အမှန်တော့ ကိုကိုရယ်၊ အာဏာရ နိုင်ငံရေးသမားကို မှီခိုနေရတော့ ကိုကိုဟာ ကိုကို့အစွမ်းအစကိုတောင် ယုံကြည်မှု ကင်းမဲ့လာပြီလားလို့ နု စိုးရိမ်တယ်” </p>
	<p class="block_14">ဒေါ်နုနုခင်သည် အစီအစဉ် မရှိသော စကားတခုကို ပြောလိုက်ပြီးမှ သူ စီစဉ်ထားသည့် စကားကို ဆက်မည် ကြံဆဲမှာပင် </p>
	<p class="block_14">“ဘယ်တတ်နိုင်မလဲ နု အေးလေ၊ ဒါပေမဲ့ တနေ့တော့ ကိုကိုလည်း နိုင်ငံရေးမှာ အရေးပါတဲ့ လူတယောက် ဖြစ်လာမှာပေါ့ကွယ်” </p>
	<p class="block_14">နုသည် မချိပြုံး ပြုံးသည်။ </p>
	<p class="block_14">“အဲဒါတွေက နောက်မှပါ ကိုကို၊ အခုလောလောဆယ် ကိုကို့အိမ်ထဲမှာ ဘာတွေဖြစ်နေလဲ ဆိုတာ ကိုကို သိရဲ့လား” </p>
	<p class="block_14">ဦးထွန်းတင်သည် မျက်လုံးမျက်ဆန် ပြူးသွားပြီး </p>
	<p class="block_14">“ဆိုစမ်းပါဦး၊ ဘာတွေဖြစ်နေလို့လဲ” </p>
	<p class="block_14">“တခြားမဟုတ်ဘူး၊ ကိုထွန်းကိစ္စ” </p>
	<p class="block_14">“ဟေ၊ ကိုထွန်း ကိစ္စ၊ ဟုတ်လား၊ နေပါဦး၊ ဒီကောင် ခုဘာဖြစ်နေပြန်ပြီလဲ” </p>
	<p class="block_14">“သူ အိမ်ကို ပြန်မလာတာ ငါးရက်ရှိသွားပြီ ကိုကို” </p>
	<p class="block_14">ဒေါ်နုနုခင်၏ အသံသည် တုန်ယင်နေ၏။ </p>
	<p class="block_14">သည်စကားကို ကြားရသောအခါ ဦးထွန်းတင်သည် မပွင့်တပွင့်ပြုံးရင်း </p>
	<p class="block_14">“ဒါဟာ ဆန်းသလား နုရဲ့၊ ခါတိုင်းလည်း သူပြန်ချင်မှ ပြန်လာတာပဲ မဟုတ်လား” </p>
	<p class="block_14">“ကိုကို အဲဒီစိတ်ထားတွေကြောင့် ခက်တာပေါ့” </p>
	<p class="block_14">ဦးထွန်းတင်သည် ထိုစကားကို ကြားလိုက်သည်နှင့် ကိုကိုထွန်းကိုလည်း သတိရလာ၏။ </p>
	<p class="block_14">“မဟုတ်သေးဘူးလေ၊ ခုဥစ္စာက ကိုကိုပြောတာ မဟုတ်ဘူးလား” </p>
	<p class="block_14">“မဟုတ်ဘူး ကိုကို ခါတိုင်းဆိုရင် ဒီကလေးဟာ အိမ်ကထွက်မယ်ဆိုရင် အကြောင်းကြားလေ့ ရှိတယ်။ ခုဥစ္စာက အကြောင်းမကြားဘဲ ပျောက်နေတာ ကိုကို၊ ဟို၊ ဘာလဲ၊ သမိုင်းကော်မရှင်က သူ့မိတ်ဆွေဆိုတဲ့လူဆီကိုလည်း ငယ်ငယ့်ကို လွှတ်ပြီး စုံစမ်းစေတယ်၊ ခရီးထွက်တဲ့ဆီမှာ ကိုထွန်း ပါမသွားဘူး သိရတယ်” </p>
	<p class="block_14">“အဲ့ဒါ ကိုကို ဘာလုပ်ရမှာလဲ နု” </p>
	<p class="block_14">နုစိတ်မှာ သည်စကားကြောင့် ပို၍ စိတ်ထိခိုက်ရပြန်၏။ အထူးသဖြင့် ကိုကို့လိုလူဆီက သည်စကားမျိုး ကြားရခြင်းကို နုမကျေနပ်။ </p>
	<p class="block_14">အခန်းနှင့်တကွ တအိမ်လုံးသည် အတန်ကြာ တိတ်ဆိတ်နေပြန်သည်။ အတန်ကြာမှပင် </p>
	<p class="block_14">“နု ဒါပဲ မဟုတ်လား၊ ကဲ ဒါဖြစ်ရင် နုပြန်တော့၊ အိပ်ချေနော်၊ ကိုကိုလည်း အိပ်တော့မယ်” </p>
	<p class="block_14">သို့သော် နုသည် ထိုစကားကိုပင် ထပ်၍ မကျေနပ်ပြန်။ ကိုကိုထွန်းနှင့် ပတ်သက်၍ စိတ်ဝင်စားမှု ကင်းမဲ့ဟန် ပြသခြင်းကိုလည်း ဒေါ်နုနုခင်သည် အလိုမတူ။ </p>
	<p class="block_14">“ဘာလဲ ကိုကို၊ နုတောင် ဒီကလေးအတွက် အိပ်မပျော်နိုင်တဲ့ညမျိုးမှာ ကိုကိုအိပ်ပျော်ဖို့ ကြိုးစားနိုင်တယ်ပေါ့” </p>
	<p class="block_14">ဒေါ်နုနုခင်၏ စကားသံသည် မကျေနပ်သော အသွင်ကို သိသာထင်ရှားစေ၏။ </p>
	<p class="block_14">ဦးထွန်းတင်သည် အတော်ပင် အောင့်သက်သက် ဖြစ်သွားရလေသည်။ </p>
	<p class="block_14">“နု ဘယ်လိုပြောလိုက်တာလဲ၊ ကိုကို ပင်ပန်းလာတာကို နု သိဖို့ကောင်းတယ်”  </p>
	<p class="block_14">“သိတယ် ကိုကို၊ ကိုကို့အတွက် အထက်လူကြီးမျက်နှာသာ အပေးခံရအောင် အပင်ပန်း ခံလာရတယ်ဆိုတာ နုသိတယ်။ အဲဒီလိုပဲ မကျန်းမမာဖြစ်နေတဲ့ သားတယောက် ပျောက်ဆုံးနေခိုက် မှာ ဖခင်တယောက်အနေနဲ့ ရှိသင့်တဲ့ စိတ်ထားမျိုးကိုလည်း ကိုကို သိသင့်တယ်” </p>
	<p class="block_14">ဤသို့ဖြင့် နုသည် စကားကို တဖျစ်တောက်တောက် ဆိုလေတော့သည်။ ပထမတွင် ဦးထွန်းတင်သည် ဒေါ်နုနုခင်၏ စကားများကို ပြန်လှန်ချေပ ပြောဆိုသေး၏။ အဆုံးကျတော့လည်း မယား၏ လက်ရှိအခြေအနေကို သိပြီးဖြစ်သည်ကြောင့် အိပ်ရာ၌ သူ၏ခန္ဓာကိုယ်ကို ဇွတ်ပင် ပစ်လှဲချသည်။ ဇွတ်အိပ်ပစ်မည်ဟု ကြိုးစား၏။ </p>
	<p class="block_14">သို့သော် ဒေါ်နုနုခင်သည် သူ့နှုတ်ကို ပိတ်၍မပစ်ပေ။ ကိုကိုထွန်းနှင့် ပတ်သက်၍ စိတ်ထိခိုက်ရသောအကြောင်းတို့ကို ထပ်တလဲလဲ ပြောဆိုကာ ဦးထွန်းတင် အားသာလျှင် အပြစ်ဖို့နေလေသည်။ </p>
	<p class="block_14">ထိုအခါ ကိုကိုထွန်းသည် ဦးထွန်းတင်၏ အတွေးအာရုံသို့ ထိုးဖောက်ဝင်ရောက်သည်။ သည်ကလေးနှင့် ပတ်သက်၍ အပူပန်ကြီးလှသည့် မယားဖြစ်သူ၏ နားလည်ရခက်သော စိတ်သဘောထားသည်လည်း ဆက်စပ်ပါဝင်လာလေသည်။ </p>
	<p class="block_14">မောလှချေသည်။ </p>
	<p class="block_14">ဦးထွန်းတင်သည် ဇနီးဖြစ်သူအား ဤနေရာမှ အမြန်ဆုံး ထွက်ခွာသွားသင့်သည်ဟူသော အတွေးသည်လည်း တိုးဝင်လာ၏။ </p>
	<p class="block_14">သို့သော် ဒေါ်နုနုခင်သည် ကုလားထိုင်မှ မထ။ စကားကို အဆက်မပြတ် ပြောဆို၏။ သူ့စကားတွင် ဒေါသ၊ မကျေချမ်းနိုင်ခြင်း၊ ဝမ်းနည်းခြင်း၊ ကြောင့်ကြခြင်းတို့သည် ရောထွေးပါဝင်၏။ မျက်ရည်စသည်လည်း သွယ်ကျလာနေ၏။ </p>
	<p class="block_14">ဦးထွန်းတင်သည် စိတ်နှလုံးနောက်ကျု ရှုပ်ထွေးရလေသည်။ </p>
	<p class="block_14">ဒေါ်နုနုခင်၏ တီးတိုးစကားသည် တတွတ်တွတ်ဖြစ်နေ၏။ </p>
	<p class="block_14">ထိုအခိုက်မှာပင် အိပ်ရာမှ တရေးနိုးလာသော ဒေါ်ကေသီသည် စကား တတွတ်တွတ် ကြားရသော အခန်းသို့ ရောက်လာ၏။ စကားအဆက်မပြတ် ပြောဆိုနေ ပြစ်တင်နေဟန်ရှိသော ဒေါ်နုနုခင်ကို တွေ့ရသောခါ မောင်ဖြစ်သူ ဦးထွန်းတင်ဘက်မှနေ၍ ဒေါ်နုနုခင်ကို နာကြည်းရသည်။ သည်အခါ စကားတခွန်း တပါဒမျှ တုံ့ပြန် ပြောဆိုခြင်း မရှိသော ဦးထွန်းတင်ဘက်မှနေ၍ </p>
	<p class="block_14">“ဟိုတယောက်က ဒီလောက်အိပ်ချင်နေတာ ဘာဖြစ်လို့ စိတ်မချမ်းသာစရာတွေ ပြောနေရတာလဲ နုနု” </p>
	<p class="block_14">ဒေါ်နုနုခင်သည် ဒေါ်ကေသီ၏စကားကို ဂရုမစိုက်။ </p>
	<p class="block_14">သို့ဖြင့် သမီးယောက်မ မကျေချမ်းပွဲသည် စလာပြန်၏။ </p>
	<p class="block_14">သည်အခါ ဒေါ်နုနုခင်သည် ကိုကိုထွန်းအတွက် သင်းတို့ သွေးရင်းသားရင်း မဟုတ်သော ကြောင့် လျစ်လျူရှုလွန်းသည်ဟု အတွေးရောက်ပြန်သည်။ ကိုကိုထွန်းအပေါ်မှာ အသနားပိုရသည်။ ကိုကိုထွန်းကို မတွေ့တွေ့အောင် ရှာမည် ဆုံးဖြတ်သည်။ ဒေါ်နုနုခင်စိတ်တွင် ယခုအခါ၌ အလိုမကျနိုင်ခြင်းနှင့် ဆွေးနွေး၍ ပြေလည်ခြင်း ရှိနိုင်မည်မဟုတ် ဆိုသည့်အချက်ကိုကား ထိုအမျိုးသမီးကြီးသည် အမှန်ပင် တွေးတောခြင်း မပြုတော့ပေ။ </p>
	<p class="block_14">ဦးထွန်းတင်ကိုယ်၌မူ မိမိနှင့် သည်မျှ ကာလကြာမြင့်စွာ ပေါင်းသင်းလာခဲ့သော မယားဖြစ်သူ၏ စိတ်သဘောကို ကောင်းစွာ စောကြောသိရှိပြီး ဖြစ်သည်ဟု မှတ်ယူသည်။ ဟိုစဉ်ကမူ သည်ကလေးနှင့်ပတ်သက်၍ သားရင်းဖြစ်သူထက် မွေးစားမိခင်ဖြစ်သော သင်းက အတွယ်တာ ပိုကဲလွန်းသည်ကို မိမိဇနီး၌ရှိသော ကရုဏာတရား၊ မိန်းမသားတို့၌ ရှိအပ်သော မိခင်စိတ်ဓာတ်မျိုး ဟု သာမန် အမှတ်ထားခဲ့လေသည်။ ယခုတော့လည်း မိမိဇနီးဖြစ်သူသည် ခံစားရသော ရောဂါ ဝေဒနာဖြင့် သူ့တွင် သေးသိမ်ရသည့်အဖြစ်မျိုးကို တွန်းလှန်ပြသလိုခြင်း ဖြစ်မည်လားဟုလည်း ဖြစ်တန်ရာသည့် လူ့မနောကို စဉ်စားကြည့်ပြန်၏ </p>
	<p class="block_14">သည်အသက်၊ သည်အရွယ်တွေရောက်ခါမှ တဦးနှင့်တဦး ကတောက်ကဆတ် ဖြစ်ရသည်၊ အိမ်ထောင်ရေး အဆင်မပြေ ဖြစ်ရသည် ဆိုခြင်းကိုကား ဦးထွန်းတင်သည် သဘောမပေါက်နိုင်ပေ။ </p>
	<p class="block_14">အမှန်ဆိုရလျှင် ယခုလို ပင်ပန်းနွမ်းနယ်ခြင်း၊ စိတ်နှလုံးနောက်ကျု ရှုပ်ထွေးခြင်းများဖြင့် မောဟိုက်နေရသည့်အခါမျိုးတွင် ဦးထွန်းတင်သည် ဟိုစဉ်က လွန်ခဲ့သော လေးငါးရှစ်နှစ်က၊ ဖြစ်နိုင်လျှင် ဟိုယခင် ၁ဝ နှစ်ကာလက နုရုပ်သွင်၊ နုဟန်ပန်၊ နုစိတ်ထား၊ ပြီး နု၏ရင်ခွင်များကိုသာ တောင့်တသည်။ ယခုမူ မည်သည်တို့သည် ချွတ်ယွင်းတိမ်းပါးခဲ့ရလေသနည်းဟုလည်း တွေးသေး၏။ အိုမင်းရင့်ရော်ခြင်းသည် လူတွေအဖို့ ချွတ်ယွင်းတိမ်းပါးခြင်းသဘော ဖြစ်သည်လား၊ မိန်းမသားများ အဖို့ အသစ်တဖန် ပြန်လည်ဆန်းသစ်ခြင်းမျိုးကို အဘယ်ကြောင့် မဖန်တီးနိုင်စွမ်းကြရသနည်း စသည်ဖြင့် ထွေပြားသော၊ ရှုပ်ထွေးသော အတွေးစတို့သည် ရစ်နှောင်လာပြန်၏။ ထိုအခါ ပို၍မောသည်။ ထိုမောပန်းခြင်း၌ နားနေရာသည်မရှိ။ </p>
	<p class="block_14">ယခုတော့လည်း ကိုကိုထွန်းသည် ပေါက်စမမှအပ အားလုံးကို မေ့လျော့ထားမည်၊ မေ့လျော့ထားမည်ဟု အဖန်တလဲလဲ ကြံစည်ဆဲမှာ နွယ့်ကို သတိမရပါဘူး၊ မရပါဘူး ထင်မှတ်သည်က နွယ့်ကိုပါ အတွေးစက ခေါ်ငင်လာသည်ကြောင့် ပို၍ နွမ်းနယ်ရသည်။ </p>
	<p class="block_14">ညတွေမှာ ချောင်းတဟွတ်ဟွတ် ဆိုးသည်။ ကျော်ဆွေနှင့်အတူနေသော အောင်ဖေသည် သူ့အတွက် ပူပန်သောစိတ်ကို မွေးကာ ဆေးရုံပို့မည် ဆို၏။ ယခု ကိုကိုထွန်းသည် ဆေးရုံကို အလိုမရှိ။ </p>
	<p class="block_14">ကနေ့တနေ့လုံး အချိန်မရွေး ဆိုသလို အဖျားရှိန်တက်သည်ကို သိ၏။ အစားအသောက် လျော့နည်းသည်။ အင်အားချည့်နဲ့သည်။ ခန္ဓာကိုယ် ကျုံလှီသည်။ တခါတခါ မျက်စိတွေ ပြာဝေသည်။ သို့ပေမဲ့ သူသည် ပေါက်စမကို မတွေ့ရသေးဘဲနှင့် သေဆုံးရဦးမည်ဟူ၍ကား မထင်။ </p>
	<p class="block_14">အောင်ဖေသည် သူ့ကို အိမ်သို့ပြန်ဖို့ အကြိမ်ကြိမ် တိုက်တွန်းသည်။ ဒါကိုလည်း နည်းနည်းကလေးမျှ ဂရုမစိုက်။ </p>
	<p class="block_14">နောက်ဆုံး အိပ်ရာမှာ ဗုန်းဗုန်းလဲသည်အထိ တနေ့တွင် သူသည် ပေါက်စမကို ရှာတွေ့နိုင်ဦးမည်ဟု ထင်၏။ ပြောမည်သာပြောရသည်။ သူ့စိတ်အာရုံသည် ပေါက်စမဆီသို့သာချည်း အမြဲတစေလျှင် ရှေးရှုသည်ကား မဟုတ်ပေ။ သူသတိမရချင်၊ မေ့လျော့ချင်သည်ဆိုသော နွယ်သည် သူ့ဆီသို့ လာတတ်၏။ </p>
	<p class="block_14">သည်တော့ စိတ်သည် တမ်းတဆွတ်ပျံ့ခြင်း၌ ယစ်မူးပြန်၏။ တခါတခါ အိပ်မက်နှယ်ပင်။ </p>
	<p class="block_14">သူ့အိပ်ရာဘေးမှာ ပေါက်စမသည် ရောက်လာတတ်၏။ တဖက်မှာ နွယ်လည်း ရှိသည်။ သူတို့မျက်လုံးတွေမှာ မျက်ရည်အပြည့်သားနှင့်။ </p>
	<p class="block_14">ကြည့်စမ်း၊ အရိုးပေါ်အရေတင် ဖြစ်နေသော သူ့ခန္ဓာကိုယ်ပင်လျှင် သူ ရေးရေးမှုန်မှုန် မြင်သည်။ ချောင်းက တဟွတ်ဟွတ် ဆိုးသည်။ အသားနှင့် အရိုးကြားက သွေးကြောတွေသည်ပင် ဖြူရော်ရော် ဖြစ်လာကြပြီ။ ပါးစပ်ထဲက သွေးစတွေကို ထွေးထုတ်ပြီး စကားကို အားယူ၍ ပြောသည်။ သည်စကားတွေမှာ နွယ့်အတွက်လည်း ဟုတ်သည်၊ ပေါက်စမအတွက်လည်း ဟုတ်၏။ </p>
	<p class="block_14">သူတို့က စကားမပြောစေ့ချင်။ မျက်ရည်သွယ်သွယ်ကျသောမျက်နှာကို သူ မမြင်စေဟန်ဖြင့် တဖက်မှာ ကွယ်ဝှက်ကြသည်။ စကားမပြောဖို့ တောင်းပန်သည်။ သူ၏ ချစ်ချစ်တောက်ပူသော လက်ဖဝါးပြင်ကို သူတို့လက်တွေနှင့် ဆုပ်ကိုင် ယုယသည်။ သူတို့သည် နှစ်သိမ့်စကား ဆိုပါသည်။ သူ့စိတ်ထဲကတော့ သူ သေရတော့မည်ဟု သိနေသည်။ </p>
	<p class="block_14">အတန်ကြာသောအခါ သူ့မျက်လုံးတွေ၊ သူ့နှာခေါင်းတွေက သွေးတွေ၊ သွေးတွေ သွယ်ကျ ယိုစီးလာသည်ကိုလည်း သူမြင်ရသည်။ </p>
	<p class="block_14">နိမ့်ချည်၊ မြင့်ချည် လှုပ်ရှားသော ရင်စုံသည် တဖြည်းဖြည်း အားလျော့လာသည်။ သူ့အမြင်သိစိတ်သည် အားနည်းလာသည်ဟုလည်း ထင်ရ၏။ အားလုံးသော မြင်ကွင်းသည် မှုန်ဝါး၊ မှုန်ဝါးလာ၏။ ပေါက်စမနှင့် နွယ်တို့ ငိုရှိုက်သံကို သဲ့သဲ့ကြားယောင်ယောင်ရှိသည်။ </p>
	<p class="block_14">ပြီး မိမိ၏အလောင်းဘေးမှာ အားရအောင် ရှိုက်ငင်ငိုကြွေးနေကြသော သူတို့နှစ်ယောက်ကို မြင်ယောင်လာသည်။ ကိုယ်ကိုယ်တိုင် သည်အဖြစ်မျိုးနှင့် သေဆုံးရမှာပါကလား တွေးထင်သည်။ ကျေနပ်သယောင်ယောင်လည်း ရှိ၏။ </p>
	<p class="block_14">ဒါပဲ။ လူ့ဘဝဆိုသည်မှာ ရုန်းဟယ် ကန်ဟယ်၊ ပြုံးဟယ်၊ မာန်ဟယ်နှင့် အဆုံးကျတော့လည်း ကိုယ်တကယ်တမ်း ချစ်ရသူတွေက လက်ကို တင်းတင်းဆုပ် ဆွဲကိုင်ထားကြသည့်ကြားက လွတ်ထွက်ကာ ဟိုတဖက် ဘာမျှ အဆုံးအစ သိမြင်နိုင်စွမ်းမရှိသော ကမ္ဘာမြေကို ကျဆုံးရမှာပါ တကားဟု တွေးမြင်လာပြန်သည်။ </p>
	<p class="block_14">ဘာတွေကို မကျေနပ်သည်ပဲဖြစ်ဖြစ်၊ ဘာတွေကို အန်တုဖက်ပြိုင်သည်ပဲဖြစ်ဖြစ်၊ အဆုံးတွင် အားလုံးကို ကျေနပ်ရသည်၊ အားလုံးကို အရှုံးပေးရသည် ပါတကားဟုလည်း အတွေးရောက်ပြန် သည်။ </p>
	<p class="block_14">သည်တော့ ခုအခါမျိုးမှာ သူ့အပါးတွင် ပေါက်စမသာ ရှိစေချင်သည်ဟု ဆန္ဒစောသည်။ အသိစိတ်က နွယ့်ကို တမ်းတသည်။ </p>
	<p class="block_14">တဒေါက်ဒေါက်မြည်သံကို ကြားရလေသယောင် ထင်သည်။ အသံသည် တဖြည်းဖြည်း ကျယ်လောင်လာသည်။ ဟိုအဝေးကြီးမှနေ၍ ထိုတဒေါက်ဒေါက်သံသည် လျင်မြန်သောအဟုန်ဖြင့် ပြေးလာနေသည်ဟု ထင်သည်။ </p>
	<p class="block_14">သည်အဖြစ်တွေအားလုံးသည် အိပ်မက်လား၊ တကယ်လား၊ တမလွန်၌ ကြုံရသည်များလား ဟု တွေးတောမရနိုင်မီမှာပင် ဒေါ်နုနုခင်၊ ငယ်ငယ်နှင့် နွယ်တို့သည် သူ့အခန်းဝသို့ ရောက်လာကြ၏။ </p>
	<p class="block_14">ထိုလူသုံးယောက်စလုံးပင် သူ့ထံသို့ ရှေးရှုလာခဲ့ကြသည် မှန်သော်လည်း အခန်းဝသို့ရောက်၍ သူ့ကို မြင်ရသည်နှင့် ခြေလှမ်းအားလုံး တုံ့ရပ်ကြလေသည်။ အိပ်ရာပေါ်တွင် မလှုပ်မချောက် ပက်လက်လန်၍နေသော ခန္ဓာကိုယ်သည် အလောင်းတခုဖြစ်မည်လားဟု အတွေးရောက်ပြန်သည်။ </p>
	<p class="block_14">ကိုကိုထွန်းသည် ဘာမျှ ပီပြင်တိပစွာ ဝေခွဲသိမြင် စဉ်းစားနိုင်ခြင်း မရှိဘဲနှင့် မျက်လုံးကို အားယူ၍ ဖွင့်ပြီး အခန်းဝမှလူများကို စူးစိုက်ကြည့်သည်။ အခန်းဝသို့ ရောက်လာသူများ၏ ရုပ်သွင်မှုန်ဝါးနေ၏။ အမှန်ပင် ပေါက်စမနှင့် နွယ်တို့ ရောက်လာကြပြီထင်၏။ ဝမ်းသာသည်လား၊ ကျေနပ်သည်လား ခွဲခြား၍ မရသေးပေ။ မကြာမီ သူသေတော့မည်ဟုလည်း ထင်မှတ်လာ၏။ </p>
	<p class="block_14">တဖြည်းဖြည်းနှင့် ရှေ့သို့တိုးလာသော မေမေ့ရုပ်သွင်သည် သဲကွဲထင်ရှားစ ပြုလာ၏။ </p>
	<p class="block_14">ဒေါ်နုနုခင်သည် ခုတင်ဘေးသို့ရောက်သည်နှင့် သူ့လက်မှတုတ်ချောင်းကို ခုတင်တွင် မှီချပြီး ခန္ဓာကိုယ်ကိုလည်း ခုတင်ဘေး၌ ဖရိုဖရဲထိုင်ချကာ </p>
	<p class="block_14">“သား၊ သား၊ သားလေး၊ သားလေး ဘယ်လိုဖြစ်တာလဲကွယ်” </p>
	<p class="block_14">သွယ်ကျသောမျက်ရည်၊ ပူလောင်သောရင်ခွင်၊ ထစ်အသော ရှိုက်သံတို့ဖြင့် လုံးထွေး ပေါ်ထွက်လာသည်။ </p>
	<p class="block_14">ကိုကိုထွန်းသည် ဝမ်းနည်းလာ၏။ မျက်ရည်သွယ်ကျသော အမေ့မျက်နှာကို မြင်ရသည်။ ရှိုက်ငိုထစ်အသော အမေ့စကားကို ကြားရသည်။ ထိုအခါ သေဆုံးခြင်းကို မေ့ပျောက်သည်။ </p>
	<p class="block_14">နုငယ်ငယ်နှင့် သန္တာနွယ်သည် ဘေးမှာရပ်၍ကြည့်ရင်း မျက်ရည်သွယ်ကျလာ၏။ ကိုကိုထွန်းသည် ဘာကိုမျှ ရင်မဆိုင်လိုတော့ပေ။ မျက်နှာကို တဖက်သို့ လွှဲသည်။ ရင်က ပူလာသည်။ တင်းကျပ်လာသည်။ ချောင်းကို အားယူပြီး ဆိုးသည်။ </p>
	<p class="block_14">“မိုက်လှချည်လား သားရယ်၊ သား ဒီအခြေအနေအထိ ခုလိုနေနေတာဟာ အမေ ရင်ကွဲတာကို သား ကြုံချင်တွေ့ချင်လို့လားဟင်၊ သား မေမေတို့အပေါ်မှာ ဒီလောက် မနာကြည်းသင့်ပါဘူး သားရယ်” </p>
	<p class="block_14">ဒေါ်နုနုခင်သည် ငိုသံရောနှောသော စကားတွေကို ဆက်၍ဆိုသည်။ </p>
	<p class="block_14">“ဟုတ်တယ် ကိုထွန်း၊ ဘာပဲဖြစ်ဖြစ် ကိုယ့်ကိုယ်ကိုယ် ညှဉ်းဆဲတယ်ဆိုတာမျိုးကို ကိုထွန်း မလုပ်သင့်ပါဘူး။ ပြောစမ်းပါ ကိုထွန်းရယ်၊ ကိုထွန်း ဘာဖြစ်လို့ ကိုယ့်ဘဝကိုယ် ဒီလိုနစ်မွန်းအောင် လုပ်ရတာလဲကွယ်။ လူတွေဟာ ဒီလောက်အထိ မမိုက်မဲသင့်ပါဘူး ကိုထွန်း။ ကိုထွန်း ဒီအခြေအနေမျိုး ဆိုက်နေလိမ့်မယ်လို့ နွယ် မထင်ခဲ့ဘူး။ ကနေ့မှ ငယ်ငယ် အိမ်ကိုလာလို့ ကိုထွန်း ပြန်မလာတာကြာပြီ သိရတယ်။ ဘာပဲဖြစ်ဖြစ် နွယ် တခါကလည်း ပြောဖူးပါတယ် ကိုထွန်းရယ်၊ ကိုထွန်းဟာ တခြားလူတွေနဲ့ ပတ်သက်ပြီး ကိုထွန်း အမျက်ထားချင်ထားပါ၊ မာန် ထားချင်ထားပါ။ ကိုထွန်း မေမေနဲ့ ငယ်ငယ့်ကိုတော့ ကိုထွန်း ညှာသင့်တယ်။ ခုဆိုရင် ဒီမေမေနဲ့ ဒီညီမဟာ ကိုထွန်း ဘယ်မှာနေတယ်ဆိုတာကိုတောင် မသိကြဘူး။ နွယ့်ကို လာပြောမှပဲ သိကြရတယ်။ ကိုထွန်း မရက်စက်လွန်းဘူးလားကွယ်” </p>
	<p class="block_14">သန္တာနွယ်၏ အပြစ်တင် စကားတွေကိုတော့ အမှန်ပဲ မကြားချင်။ ငယ်ငယ်သည် ဘာမျှမပြော၊ ကွယ်ရာမှာသာ မျက်နှာဝှက်၍ ကြိတ်ခဲ ရှိုက်ငင် ငိုကြွေးသည်။ </p>
	<p class="block_14">အဆုံးကျတော့လည်း သည်အမေ၊ သည်ညီမတွေနှင့်အတူ အိမ်သို့ပြန်ခဲ့ရ၏။ နွယ့်ကိုတော့ စိတ်ထဲက မျက်သည်။ တလမ်းလုံး နွယ့်ကို စကား တခွန်းတပါဒမျှ မဆို။ မျက်နှာချင်း ရေတပွက်မျှပင် မဆုံဘူးဟုလည်း စိတ်က တင်းသည်။ နွယ်နှင့် ပတ်သက်လျှင် အဘယ်ကြောင့် သည်စိတ်မျိုး မွေးရသနည်းဆိုတာကျတော့ လုံးဝမဆင်ခြင်။ သို့ပေမဲ့ နွယ့်ကို တိတ်တိတ်ခိုးပြီး လျှပ်စီးပြက်သည်သို့ ကြည့်မိသည်။ သည်အခါ ဝေဒနာသည် ထပ်ဆင့်၏။ နွယ့်ကိုမှီ၍ ဖြစ်သော ဝေဒနာ၏ အမျိုးအမည်ကိုကား ကိုကိုထွန်း မသိ။ သိလည်း မသိချင်။ ကြာလျှင် သင်းကို မေ့ရမည်ပဲ စိတ်မှတ်စွဲသည်။ </p>
	<p class="block_14">နွယ် သူ့ကို သည်အသွင်နှင့် တွေ့ရတော့ ရင်ထဲမှာနာသည်။ ဟစ်၍ ငိုရလျှင် ဖြေသာမည် အထင်ရောက်သော်လည်း မငိုဝံ့။ ကိုကိုထွန်းတို့အိမ်သို့ပင် နွယ် မလိုက်။ သန္တာနွယ်တို့ အိမ်ရှေ့ ရောက်သည်နှင့် သူ့ကိုခွဲပြီး ကွယ်ရာမှာ အားရအောင် ရှိုက်၍ ငိုတော့မည်။ သူ့အတွက် ငိုရပါကလားဟု သူသိကောင်းမှ သိမည်။ သိချင်မည်လည်း မထင်။ </p>
	<p class="block_14">ဟိုတုန်းကတော့ သူ ဟန်ဆောင်တတ်သည်ပဲဟုသာ နွယ် ထင်သည်။ ရင်ထဲက မချိ။ ယခုတော့ သူ နွယ့်ကို တကယ်မုန်းတီး နာကြည်းတတ်ပြီအထင်နှင့် ယူကျုံးမရနိုင်။ မည်သို့ဖြစ်စေ သည်ဝေဒနာဖြင့် သူ သေဆုံးရမည်ဆိုလျှင် သူ မသေမီကလေးမှာတော့ နွယ့်ရင်ကိုခွဲပြီး နွယ့်နှလုံးသားကို သူမြင်စေမည်ဟုလည်း စိတ်မှတ်တေးသည်။ ပူဆွေးရသည်မှာက အတိုင်းအဆ မရှိ။ </p>
	<p class="block_14">ကိုကိုထွန်း အိမ်သို့ပြန်၍ ရောက်ပြီဆိုသောအခါ စိတ်နှလုံးအထိခိုက် အတုန်လှုပ်ရဆုံး သူကား ဦးထွန်းတင်တည်း။ </p>
	<p class="block_14">ငယ်ငယ် တယ်လီဖုန်းခွက်မှ ပြောစကားကို ကြားရသည်နှင့် ဦးထွန်းတင်သည် ပြင်းစွာ တုန်လှုပ်ရ၏။ သည်အချိန်ကျတော့လည်း သူသည် များလှစွာသော အလုပ်ဝတ္တရား အလုံးစုံကို ချက်ချင်း မေ့လျော့သည်။ ကိုကိုထွန်းနှင့်ပတ်သက်၍ ပစ်ပယ်ခြင်း၊ လျစ်လျူရှုခြင်း အလုံးစုံသည်လည်း ချက်ချင်း လွင့်ပျောက်၏။ သားအတွက် ပူလောင်သော ဝေဒနာသည် ဖခင်၏ရင်သို့ ထိုးဝင်တောက်လောင်လေတော့သည်။ </p>
	<p class="block_14">သားကို မြင်ရသောအခါ ဝမ်းနည်းခြင်း တုန်လှုပ်ခြင်းသည် အဆုံးစွန်သို့ ရောက်လေ၏။ သူ့တသက်တာတွင် ဤမြင်ကွင်းသည် စိတ်အထိခိုက်ရဆုံးသော မြင်ကွင်းဟု နားလည်ရ၏။ </p>
	<p class="block_14">“သားကို သတ်ချင်တဲ့အဖေ ရောက်လာသေးတယ်နော်” </p>
	<p class="block_14">ဟူသော နု၏ ကြေကွဲသောစကားသည် မီး၌ ပူလောင်နီရဲသော သံလှံတံဖြင့် ရင်ကို ထိုးဆွသည်သို့ မှတ်ယူရ၏။ </p>
	<p class="block_14">သည်အဖေကို မြင်သည်ဆိုကာမျှနှင့် သားမျက်နှာလွှဲပြီ ဆိုသောအခါ လူကြီးတန်မဲ့ မျက်ရည်စကို ထိန်းချုပ်ရသည်။ </p>
	<p class="block_14">သည်အခါ ကာလကြာမြင့်စွာ ပစ်ပယ်ထားခြင်းခံရသောသားသည် မိမိအား အငြိုးကြီးစွာဖြင့် ပြန်လည်ကလဲ့စားချေခြင်း ပြုလေပြီလားဟု တွေးထင်ရလောက်အောင်ပင် ဦးထွန်းတင် ယူကျုံးမရ ဖြစ်ရလေသည်။ သည်တော့ သည်သားကို သူ တကယ်တမ်း ပစ်ပယ်စိမ်းကားခြင်း မပြုနိုင်ပါတကား ဟု နားလည်ရပြန်သည်။ ဤသို့ဖြင့် သည်ညမှာ သည်သား၊ သည်သားကို အကြောင်းစပ်၍ အေးငြိမ်း၊ သူတို့အားလုံး အတွေးသို့ ရောက်လာကြပြန်သည်။ </p>
	<p class="block_14">သားအတွက် ပူပန်စိုးရိမ်ခြင်း၊ အေးငြိမ်းကို တမ်းတခြင်း၊ အလုံးစုံသော စိတ်ဝေဒနာတို့သည် ရေကျချောင်းမှ ကျဆင်းသော ရေလှိုင်းနှယ်ပင် ခနောင်းခတ်၍ ဂယက်ပွေရလေတော့သည်။ </p>
	<p class="block_14">အဆုံးတွင် သည်သားကို အာရောဂျံသို့ပို့၍ ဆေးကုသစေရမည်ဟု ချက်ချင်း ဆုံးဖြတ်၏။ </p>
	<p class="block_14">သောကသည်ကား ရေရူးထ၍ လှိုင်းကြွသည့်နှယ်၊ မပြယ်နိုင်။ </p>
	<p class="block_6" id="calibre_link-123">◾</p>
</div>

<div class="calibre" id="calibre_link-39">
<h1 class="block_12" id="calibre_link-124">| ၃၅ |</h1>
	<p class="block_13">&nbsp;</p>
	<p class="block_14">ဦးထွန်းတင်သည် မော်တော်ကားတံခါးကို ပြင်းထန်စွာ ရိုက်ပိတ်လိုက်ပြီးနောက် အိမ်တွင်းသို့ ခြေလှမ်းကျဲကြီးဖြင့် ဝင်ရောက်လာ၏။ သံတံခါး လာရောက်ဖွင့်ပေးသော နောက်ဆုံး ရောက်ရှိလာသည့် ထမင်းချက် အဘိုးကြီးသည် ဦးထွန်းတင်အား မည်သို့မျှ ဂရုစိုက်ခြင်းမရှိဘဲ နောက်ဖေးဘက်သို့ ဝင်ရောက် ပျောက်ကွယ်သွားလေသည်။ </p>
	<p class="block_14">ဦးထွန်းတင်သည် သူ၏ခန္ဓာကိုယ်ကို ကုလားထိုင်ပေါ်သို့ ပစ်ချလိုက်၏။ နားမလည်ခြင်း၊ မခံရပ်နိုင်ခြင်း၊ အားငယ်ခြင်း၊ ဝမ်းနည်းခြင်း၊ ရှက်ခြင်းဟူသော စိတ်တုန်လှုပ်ဖွယ် ဝေဒနာ အလုံးစုံသည် ယောက်ယက်ခတ်နေ၏။ </p>
	<p class="block_14">အိမ်ကြီးတခုလုံးသည် လူသူကင်းမဲ့သော အဆောက်အအုံကြီးတခုကဲ့သို့ ငြိမ်ဆိမ်တိတ်ဆိတ် နေ၏။ </p>
	<p class="block_14">ခါတိုင်းဆိုလျှင် တနေရာမဟုတ်၊ တနေရာရာမှ လှုပ်ရှား အသက်ဝင်နေခြင်းသဘောကို မြင်ယောင်၊ ကြားယောင် ရှိနိုင်သော်လည်း ယခုအခါ၌ ထိုနေရာ အလုံးစုံသည် အသက်ကင်းမဲ့နေဟန် ရှိချေ၏။ </p>
	<p class="block_14">အပြင်ဘက်တွင် မိုးသားတို့ အုံ့ဆိုင်းနေလေသည်။ လေသည် အထူးပင် ငြိမ်ဆိမ်လှ၏။ မကြာမီ မိုးသည်းကြီး ရွာချလိမ့်မည်ဟု ခန့်မှန်းရပေသည်။ </p>
	<p class="block_14">ဦးထွန်းတင်သည် ထိုပတ်ဝန်းကျင်ကို လုံးဝ သတိမထားလို၊ သတိမထား။ အမှန်ကို ဆိုရလျှင် သူသည် မိုးရွာခြင်း၊ နေပူခြင်း၊ ချမ်းအေးခြင်းတို့ကို မေ့လျော့ နေခဲ့သည်မှာ ကာလကြာမြင့်ခဲ့ပြီ ဖြစ်၏။ နောက်ထပ် မည်မျှကြာအောင် ဆက်လက် မေ့လျော့နေဦးမည်ကို သူ တွေးလည်းမတွေး၊ သတိလည်းမထား။ ထိုအခြေအနေ အလုံးစုံသည် သူ့အတွက် မည်သို့မျှ အရာမရောက်ပေ။ </p>
	<p class="block_14">သည်လို ပြင်ပလောက ပတ်ဝန်းကျင်ကို မဆိုထားဘိ၊ သည်အိမ်ကြီးကိုပင်လျှင် သူသည် သတိထားကြည့်မိရန်အတွက် ကာလအတန်ကြာ မေ့လျော့နေခဲ့ဖူးလေပြီ။ လွန်ခဲ့သော ရွေးကောက်ပွဲကြီး ပြီးစရက်များကမူ သူသည် ခြောက်ကပ် တိတ်ဆိတ်နေသော ဤအိမ်ကြီးကို ခဏတာ သတိမူခဲ့မိသေးသည်။ ထိုအခါ လွန်ခဲ့သော သုံးလေးလအတွင်းက နိုင်ငံရပ်ခြားသို့ သွားရောက်ကာ ဆေးဝါးကုသနေကြသည့် သားနှင့် မယားကို သတိရ၏။ သားအတွက် စိုးရိမ်ခြင်းလည်း ဖြစ်ခဲ့ဖူးသေးသည်။ သားဖြစ်သူထံသို့ သွားရောက်မည်ဟုလည်း အကြံ ဖြစ်ခဲ့သေး၏။ </p>
	<p class="block_14">ယခုမူ အတွင်းဝန်မင်း သီရိပျံချီ ဦးထွန်းတင်သည် သူ မည်သည့်နေရာမျိုးသို့ ရောက်ရှိနေသည်ကိုပင် ကောင်းစွာ သတိမထားမိပေ။ </p>
	<p class="block_14">သူသည် ပင်လယ်ပြင်တွင် တွယ်မှီရာမဲ့ ကြုံရပြီဟု ထင်သည်။ လှိုင်းတို့သည် ထန်လှစွာ၏။ မုန်တိုင်းသည်လည်း ပြင်းလှဘိသည်။ အမှန်ပင် သူသည် ရင်၌ဖြစ်သောလှိုင်းတို့မှ လွတ်မြောက်ရန် ကူးခတ်၏။ သို့သော် မောဟိုက်နွမ်းနယ်ခြင်းသည်သာလျှင် သူ့အား ဖိစီး၏။ </p>
	<p class="block_14">သူ့စိတ်အာရုံ၌ ခပ်စောစောက အဖြစ်အပျက်များသည် ရစ်ဝဲရစ်သီ ရှိနေကြသေးသည်။</p>
	<p class="block_14">အမှန်တော့လည်း သခင်ဖေသိန်းလို လူတယောက်သည် ဘယ်လိုလူစားမျိုး ဖြစ်သည်ကို သူ ကောင်းစွာ သဘောပေါက်ပြီးဖြစ်သလို သခင်ဖေသိန်းသည်လည်း သူနှင့်ပတ်သက်၍ ကောင်းစွာ သဘောပေါက်သင့်သည်ဟု သူ ယူဆ၏။ အမှန်ကို ဆိုရလျှင် သခင်ဖေသိန်းသည် သူ့ရပ် သူ့နယ်တွင် မည်ကဲ့သို့သောလူမျိုးကို ငွေကြေးထောက်ပံ့ မွေးမြူခဲ့သည်ကိုလည်းကောင်း၊ ပြီးခဲ့သော ရွေးကောက်ပွဲ၌ သူ့ခါးပိုက်ဆောင် လူမိုက်များက အတိုက်အခံ နိုင်ငံရေးသမား မည်ရွေ့မည်မျှကို သတ်ဖြတ်၍ မည်ရွေ့မည်မျှကို မည်သို့မည်ပုံ ညှဉ်းဆဲခဲ့သည်မျိုးကိုလည်းကောင်း သူသည် အမည်နှင့် နေရာနှင့်တကွ တပ်အပ်သေချာ သိထားပြီးသူမျိုး ဖြစ်လေသည်။ ဦးထွန်းတင်သည် သူ့စိတ်အာရုံ၌ ထင်ဟပ်လာသော သခင်ဖေသိန်း၏ရုပ်သွင်ကို ပျောက်ကွယ်သွားစေဟူသော သဘောဆန္ဒဖြင့် မျက်လုံးကို စုံမှိတ်၏။ သို့ပေမဲ့ ထိုရုပ်သွင်သည် မပျောက်။ သခင်ဖေသိန်းပြောသော စကားတွေကိုလည်း ကြားယောင်နေ၏။ </p>
	<p class="block_6">◾</p>
	<p class="block_14">“ဒီမှာ ဦးထွန်းတင်၊ ခင်ဗျားဟာ အစိုးရ အရာရှိတယောက်ပဲ၊ ဒီတော့ ခင်ဗျားအနေနဲ့က ကျုပ်ပြောတဲ့အတိုင်းလုပ်ရုံ ရှိပေမပေါ့။ နိုင်ငံအုပ်ချုပ်ရေးနဲ့ နိုင်ငံရေးသဘောထားဆိုတာ ကျုပ်တို့ လက်ထဲမှာရှိတာ ဦးထွန်းတင်။ အေးပါလေ၊ တကယ်တမ်းက ကျုပ် ဒီလောက်ပြောစရာလည်း မလိုဘူး၊ ခင်ဗျားနဲ့ ကျုပ်တို့ကြားမှာ ဒီလောက်အထိ ပြဿနာဖြစ်စရာလည်း မလိုပါဘူး” </p>
	<p class="block_14">အမှန်အားဖြင့်ဆိုရလျှင် လုပ်ငန်းသဘောအရ မိမိသည် သခင်ဖေသိန်းထက် အဆပေါင်း မြောက်မြားစွာ နားလည်ပြီး ဖြစ်သည်ဟု ယုံကြည်ထားပြီးဖြစ်၏။ ထိုကိစ္စမှာ ဘာမျှအငြင်းပွားဖွယ် မဟုတ်ဟုလည်း ယုံကြည်သည်။ </p>
	<p class="block_14">သို့ပါလျက် သခင်ဖေသိန်းသည် သူ့မယားငယ်အတွက် လိုင်စင်ကိစ္စ၊ သူတို့မြို့နယ်မှ သစ်စက်သူဌေးတယောက်အတွက် စက်မှုလုပ်ငန်းဌာနမှ ငွေကြေး ချေးငှားရေးကိစ္စ၊ ပြီး သူနှင့် သွေးသားမကင်းသော ကလေးတယောက် နိုင်ငံခြားသွားပြီး ပညာသင်ကြားရေးကိစ္စ စသည့် ကိစ္စထွေလာသောင်းပြောင်းကို သူ့ဆီသို့ ဦးစွာပထမ ယူဆောင်လာခဲ့မြဲဖြစ်၏။ စင်စစ် ဤကိစ္စအလုံးစုံသည် သူနှင့် မည်သို့မျှ တိုက်ရိုက်ပတ်သက်ခြင်း မရှိသည်ကို သခင်ဖေသိန်းလည်း အသိ၊ သူကိုယ်တိုင်လည်း အသိပင် ဖြစ်၏။ </p>
	<p class="block_14">“မှန်တယ် ဦးထွန်းတင်၊ ခင်ဗျားနဲ့ တိုက်ရိုက်မဆိုင်ဘူးဆိုတာ ကျုပ်လည်း သိပါတယ်၊ ဒါပေမဲ့ ခင်ဗျားကိုယ်တိုင် ခင်ဗျားမယားနဲ့ ပတ်သက်တဲ့ကိစ္စတွေမှာ ဆိုင်ရာပုဂ္ဂိုလ်တွေနဲ့ အပေးအယူ လုပ်ပြီး ဆောင်ရွက်နိုင်ခဲ့တာပဲ မဟုတ်လား၊ နောက်ပြီး ဒီကိစ္စအတွက် ကျုပ်ဝန်ကြီးကိုလည်း ကျုပ် ပြောထားပြီးပါ ဦးထွန်းတင်ရဲ့” </p>
	<p class="block_14">ဟု တောင်းပန်သည့်သဘောမျိုးဖြင့် ပြောဆိုခဲ့သေး၏။ </p>
	<p class="block_14">ထို့ကြောင့် ဦးထွန်းတင်သည် သူကိုယ်တိုင် လိုက်လံဆောင်ရွက်နိုင်သည့်ကိစ္စမျိုးကို စိတ်က ငြိုငြင်သည်မှန်စေ သခင်ဖေသိန်းနှင့် မကျေမချမ်း မဖြစ်လိုသည်ကြောင့် တတ်နိုင်သမျှ ဆောင်ရွက်ပေးခဲ့သေး၏။ </p>
	<p class="block_14">ယခုကိစ္စတွင်မူ မိမိနှင့် တိုက်ရိုက်ပတ်သက် အကျုံးဝင်လာချေပြီ။ အမှန်တော့လည်း သခင်ဖေသိန်းသည် ပြီးခဲ့သော ရွေးကောက်ပွဲတွင် အနိုင်ရခဲ့သည်ကား မှန်၏။ သို့သော် ပါလီမန် အတွင်းဝန်အဖြစ် ပြန်လည်ခန့်အပ်ခြင်းကိုကား မခံရပေ။ </p>
	<p class="block_14">ယခုတကြိမ်တွင် အခြားတယောက်ယောက်ကို အခွင့်အရေး ပေးလိုက်ရသလို၊ ပါတီကပင် ဤကိစ္စကို စီမံခန့်ခွဲသလို၊ သခင်ဖေသိန်းကိုယ်တိုင် ပါလီမန်အတွင်းဝန်အဖြစ် ဆက်လက်တည်ရှိရန် မလိုအပ်တော့သလို ‘သ’ လိုပေါင်း မြောက်မြားစွာဖြင့် သခင်ဖေသိန်း အခြေအနေ နိမ့်ကျခဲ့ရလေ သည်။ သည်မှာကတည်းကပင် သခင်ဖေသိန်းသည် သူ့ဘာသာသူ မကျေမနပ် ဖြစ်နေဟန်ရှိ၏။ </p>
	<p class="block_14">အမှန်တော့လည်း ဤကိစ္စများ၌ ဦးထွန်းတင်သည် သူနှင့် မည်သို့မျှ ပတ်သက်အကျုံးဝင်ခြင်း မရှိစေကာမူ သခင်ဖေသိန်း အတွင်းဝန်အဖြစ် ပြန်လည် ခန့်အပ်ခြင်း မခံရသည်ကိုကား ကျေနပ်၏။ </p>
	<p class="block_14">ယခုအခါ၌ ဦးထွန်းတင်သည် နိုင်ငံရေးသမားတယောက် မဟုတ်သေးပေ။ ဖ.ဆ.ပ.လ အဖွဲ့ဝင်၊ သူနှင့် အဓိကဆက်စပ်သော ဝန်ကြီး၏အကျိုးအတွက် ဆောင်ရွက်ရင်း နိုင်ငံရေး အကြောင်းကို သူသည် အတန်အသင့် နားလည်လာခဲ့ပြီဟု ယူဆထား၏။ သည်အသက်သည်အရွယ်၊ သည်အတွေ့အကြုံတွေကို ဖြတ်သန်းလာခဲ့မှတော့လည်း သူ့လိုလူမျိုးအဖို့ မသိ၍ မဖြစ်တော့ပေ။ အထူးသဖြင့် သခင်ဖေသိန်းလို နိုင်ငံရေးသမားတွေ၏ဘဝကို သူ ပို၍နားလည်သည်ဟု အထင်ရောက်သည်။ </p>
	<p class="block_14">တချိန်က လူမျိုးနှင့် တိုင်းပြည်အတွက် ထောင်အကျခံ၊ စွန့်စားမှုကြီးတွေ အမျိုးမျိုးကို ဆောင်ရွက်ခဲ့ပြီး ယခုအခါ မည်သို့ အခြေပြောင်း အနေပြောင်း ဖြစ်ကြရသည်ကို သူသိသည်။ ဒါကို နားလည်း လည်သည်။ မှန်၏။ တချိန်က နိုင်ငံရေးသမားဟူသမျှကို ဆန့်ကျင်ဘက်ပြုကာ ဖမ်းဆီး ထောင်ချခဲ့ဖူးပြီး။ ယခုအခါတွင် မိမိကိုယ်တိုင် နိုင်ငံရေးလုပ်တော့အံ့ဟု ကြံစည်စိတ်ကူးခဲ့သော သူလိုလူတယောက်အဖို့တော့လည်း သခင်ဖေသိန်းလိုလူမျိုးနှင့် ပတ်သက်၍ နားမလည်၍ကား မဖြစ်ပေ။ သို့သော် တခုတော့ ဆိုစရာရှိ၏။ သခင်ဖေသိန်းလိုလူမျိုးကို သူ ပြုံး၍နှုတ်ဆက်ခြင်း၊ အလိုက်အထိုက် ပြောဆိုခဲ့ရခြင်းများနှင့် ပတ်သက်၍ကား သူသည် ဘယ်အခါမျှ နှစ်သက် လိုလားခြင်း မရှိပေ။ သို့ပါလျက် မနှစ်သက်သော အပြုအမူများကို ဆောင်ရွက်နေခဲ့ရခြင်းနှင့် ပတ်သက်၍ ဦးထွန်းတင်သည် သူ့ကိုယ်သူ တဖက်က ဆင်ခြေပေးကာ ကွယ်ရာစိတ်မှတ်တွင် သခင်ဖေသိန်းလိုလူကို ရှုတ်ချပြစ်တင်ခဲ့ရသည်မှာလည်း အကြိမ်ကြိမ်ပင်။ </p>
	<p class="block_14">ယခုတော့ သူသည် သခင်ဖေသိန်းကို ပို၍အထင်သေးသည်။ သည်လိုလူမျိုးတွေ နိုင်ငံရေးမှာ ဝင်ရောက် လုပ်ဆောင်နေသည်ကြောင့် နိုင်ငံရေးသမားတွေ နာမည်ပျက်ရသည်ဟုလည်း သူယူဆသည်။ သူတို့လို ပညာလည်းတတ်၊ အရည်အချင်းလည်း ရှိသူများချည်းသာဆိုလျှင် နိုင်ငံရေးသမားများ သည်မျှ နာမည်ပျက်စရာ မရှိ။ တခြားကို မကြည့်နှင့်၊ ပြီးခဲ့သောရွေးကောက်ပွဲမှာ အတိုက်အခံ အင်အား ပိုမိုများပြားလာခဲ့သည်ကပင်လျှင် သခင်ဖေသိန်းတို့လို နိုင်ငံရေးသမား တွေကြောင့် ဖြစ်ရမည်ဟု သူ တထစ်ချယူဆသည်။ ထို့ကြောင့် သူသည် နိုင်ငံရေးကို အမှန်တကယ်ပင် ဝင်ရောက်ထမ်းရွက်သင့်ပြီဟုလည်း ကြိမ်ဖန်များစွာ ဆုံးဖြတ်ခဲ့၏။ သူတို့လိုလူမျိုးတွေဖြင့် နိုင်ငံရေးအဖွဲ့အစည်းတခု အခိုင်အမာ တည်ထောင်လိုက်ရလျှင် ကမ္ဘာကို သိမ့်သိမ့်တုန်စေနိုင်မည်လားဟုလည်း စိတ်ကူးနယ်ကျွံခဲ့ဖူးသေးသည်။ </p>
	<p class="block_14">ထားပါ။ သည်အကြောင်းတွေမှာ စိတ်ကူးနယ်ကျွံမှုနှင့် စပ်လျဉ်းသည်ဟူ၍။ ယခုကိစ္စမှာ သခင်ဖေသိန်းကိစ္စဖြစ်သည်။ ကိစ္စမှာ တခုတည်းမဟုတ်၊ နှစ်ခုဖြစ်သည်။ </p>
	<p class="block_14">ပထမကိစ္စကား သခင်ဖေသိန်း၏ မိတ်ဆွေတယောက် ရာထူးတိုးမြှင့်ပေးရေးကိစ္စကို ကူညီဆောင်ရွက်ပေးရန်။ ဤကိစ္စမှာ မိမိနှင့် တိုက်ရိုက်သက်ဆိုင်နေသည်ကို ဦးထွန်းတင် သိသည်။ သခင်ဖေသိန်း၏ မိတ်ဆွေဆိုသူမှာ မိမိတို့ဌာနမှ အရာရှိဖြစ်သည်။ ထိုလူနှင့်ပတ်သက်၍ စသုံးလုံးအဖွဲ့၏ အစီရင်ခံစာကို မိမိရရှိထားပြီးဖြစ်၏။ ဝန်ကြီးကိုယ်တိုင်လည်း တစွန်းတစ သိရှိပြီးဖြစ်၏။ ထိုလူကို အရေးယူ ဖမ်းဆီးရန်ကိစ္စကိုမူ ထိုလူနှင့် ပတ်သက်သော အာဏာရှိ အစိတ်အပိုင်းက ဝင်ရောက် ဟန့်တားထား၏။ ထို့ကြောင့် ထိုလူကို အရေးမယူခြင်း ဖြစ်လေသည်။ သို့ပါလျက် သခင်ဖေသိန်းသည် ထိုလူကို ရာထူးတိုးမြှင့် ခန့်ထားရန် ပြောလာ၏။ သည်အခါ ဦးထွန်းတင်သည် ထိုလူ၏ပြစ်မှုများနှင့် ပတ်သက်၍ ရှင်းလင်းပြောပြ၏။ သည်မှာလည်း သခင်ဖေသိန်း မကျေနပ်။ </p>
	<p class="block_14">ဒုတိယကိစ္စကား သူ့မဲဆန္ဒနယ်မှ ဦးထွန်းတင်တို့ ဌာနဆိုင်ရာလုပ်ငန်း ပိုင်ရှင်များအတွက် အမတော်ကြေး ထုတ်ပေးရေးကိစ္စ ဖြစ်သည်။ </p>
	<p class="block_14">ဝန်ကြီးသည် မိမိနှင့်ပတ်သက်လျှင် အကြွင်းမဲ့ ယုံကြည်ထားသော ပုဂ္ဂိုလ်တယောက်ဟု ဆိုရပေမည်။ ဦးထွန်းတင်သည် သူ့ဝန်ကြီးအကြောင်းကိုလည်း သိထားရသည်။ ဝန်ကြီးသည် အလုပ် အလွန်များသည်။ ပါတီရေးရာကိစ္စများ၊ နိုင်ငံရေးကိစ္စများ၊ ပြီးမြင်းပွဲများ၊ ရွေးကောက်ပွဲ ရက်များအတွင်းမှပင် သူ မကြာမကြာ သွားရောက်ခဲ့ရသော အမျိုးသမီးငယ်တဦး။ သည်တော့လည်း အုပ်ချုပ်မှုဆိုင်ရာ၊ ဌာနဆိုင်ရာလုပ်ငန်းတွေမှာ သူ အခါမလပ် ကြည့်နိုင်၊ ရှုနိုင်၊ စေ့စပ်နိုင်သည် မဟုတ်။ တခါတခါ ပါလီမန်မေးခွန်းလိုဟာမျိုး၊ ကက်ဗိနက်လိုဟာမျိုးကိုပင် သူ အလေးထားနိုင်ခဲ့သည် မဟုတ်ပေ။ အလုံးစုံသော ဌာနဆိုင်ရာ လုပ်ငန်းဟူသမျှမှာ ဦးထွန်းတင်၏ တာဝန်သာဖြစ်သည်။ </p>
	<p class="block_14">ယခု အမတော်ကြေးကိစ္စတွင်လည်း ဦးထွန်းတင်သာ လက်မှတ်ထိုး တင်သွင်းလိုက်မည် ဆိုပါက ဝန်ကြီးသည် ချက်ချင်း သဘောတူလိုက်မည်ဖြစ်၏။ စင်စစ် ဤအမတော်ကြေးမှာ လယ်ယာအမတော်ကြေးမျိုး မဟုတ်စေကာမူ သောင်းချီ များပြားသော အမတော်ကြေးငွေမျိုး ဖြစ်သည်။ ထိုအမတော်ကြေးကို ထုတ်ခွင့်ရသည်နှင့် ထုတ်ယူမည့်ပုဂ္ဂိုလ်မှာ မည်သူဖြစ်စေကာမူ သခင်ဖေသိန်းလက်ဝယ်သို့သာ ထိုငွေ ရောက်ရှိမည်ဖြစ်သည်။ ထိုငွေသည် သခင် ဖေသိန်းလက်သို့ ရောက်သည်နှင့် ဤဝန်ကြီးဌာနနှင့် သက်ဆိုင်သော လုပ်ငန်းရှင်များ တပြားတချပ်မျှ ရရှိကြမည် မဟုတ်သည်ကား သေချာ၏။ </p>
	<p class="block_14">ထို့ကြောင့်လည်း ဦးထွန်းတင်သည် ဤကိစ္စနှစ်ရပ်စလုံး၌ သခင်ဖေသိန်းအား အခိုင်အမာ ဆန့်ကျင်ရလေတော့သည်။ ပထမတော့လည်း သခင်ဖေသိန်းသည် မိတ်ဆွေချင်းပြောဆိုခြင်းမျိုးဖြင့် ပြောဆို၏။ မိမိအလိုနှင့် ဆန့်ကျင်လာပြီဆိုတော့လည်း စကားလုံးများသည် တစတစ ခက်ထန် တင်းမာလာ၏။ ဦးထွန်းတင်က လုပ်ငန်းသဘောကိုပြ၍ ဖျောင်းဖျ၏။ သခင်ဖေသိန်းက နိုင်ငံရေး သဘောဖြင့် ပြော၏။ </p>
	<p class="block_14">“ဟုတ်ပါတယ်၊ သခင်ဖေသိန်းပြောသလို ဝန်ကြီးကိုပြောပြီးလို့၊ ဝန်ကြီးက ဒါလုပ် ဒါလုပ် ဆိုတဲ့ အမိန့်မျိုးပေးရင် ကျုပ်လုပ်ပေးဖို့ ဘာမှဝန်မလေးဘူး။ ကောင်းပြီလေ၊ ခင်ဗျားပြောသလိုဆို ကျုပ် ဝန်ကြီးကို တွေ့ပြီး မေးမယ်၊ ဝန်ကြီးက လုပ်ပေးလိုက်ပါဆိုရင် နောက်မှ ဘာပဲဖြစ်ဖြစ် ကျုပ် လုပ်ပေးမယ်၊ ကဲ ခင်ဗျား ကျေနပ်ပလား” </p>
	<p class="block_14">ဤစကားသည် သခင်ဖေသိန်းအတွက် ကျေနပ်ဖွယ်သောစကား ဖြစ်မည်ဟု ဦးထွန်းတင် ယူဆခဲ့၏။ </p>
	<p class="block_14">သခင်ဖေသိန်းသည် ချက်ချင်း စကားပြန်မပြောသေးဘဲ ဦးထွန်းတင်ကိုသာ စေ့စေ့ကြည့်သည်။ အတန်ကြာမှ စားပွဲကို လက်ဝါးဖြင့်ပုတ်ကာ </p>
	<p class="block_14">“ဘာလဲ ဦးထွန်းတင်၊ ခင်ဗျားက ကျုပ်ဟာ အတွင်းဝန် မဟုတ်တော့ဘူး ဆိုတဲ့သဘောနဲ့ ဒီအထိပြောနေတာလား၊ ကောင်းပြီ၊ ဒီကိစ္စတွေကို ဘာမှ လုပ်မပေးဘူး ဆိုပါတော့၊ ဟုတ်လား၊ ဟဲဟဲ” </p>
	<p class="block_14">မချိသွားဖြဲ ထေ့ရယ် ရယ်သည်။ </p>
	<p class="block_14">“ကြည့်သေးတာပေါ့ ဦးထွန်းတင်၊ ကျုပ် ဘာကောင်လဲဆိုတာ ခင်ဗျား ခုအထိ မသိသေးပဲကို ဗျ၊ ခင်ဗျား ဝန်ကြီးကိုလည်း ဘာမှပြောစရာမလိုဘူး” </p>
	<p class="block_14">ဆိုကာ ဗြုန်းခနဲ နေရာမှထသည်။ တဒုန်းဒုန်းဖြင့် အခန်းထဲမှထွက်သည်။ ဦးထွန်းတင် စိတ်မကောင်း။ သို့သော် ထိုစဉ်ကမူ ဤကိစ္စများနှင့်ပတ်သက်၍ များစွာ တုန်လှုပ်ခြင်းကား မဖြစ်ခဲ့ရပေ။ </p>
	<p class="block_14">မှန်သည်။ သခင်ဖေသိန်းသည် နိုင်ငံရေးသမား၊ ပါတီအဖွဲ့အစည်း၌ အသိကြွယ်သူတယောက် ဖြစ်သည်မှန်၏။ ဆိုင်ရာဆိုင်ရာဝန်ကြီးအဆင့်၊ အမှုဆောင် အဆင့်ရှိသူများနှင့် ချဉ်းကပ်နိုင်စွမ်းသူ ဖြစ်သည်လည်း မှန်၏။ သို့စေကာ မိမိဝန်ကြီးသည် ဤကိစ္စ၌ မိမိဆောင်ရွက်ခြင်းနှင့်ပတ်သက်၍ မိမိဘက်မှသာ ရှိနေမည်ဟု ယုံကြည်သည်။ မည်သို့ဖြစ်စေ ဤကိစ္စကို ဝန်ကြီးအား ပြောပြထားဖို့ လိုသည်ဟုလည်း သူ စဉ်းစားမိခဲ့သေး၏။ </p>
	<p class="block_14">ယခုတော့လည်း ဤပြဿနာသည် အေးဆေးစွာဖြင့် မပြီးစီး။ ဦးထွန်းတင်ကိုယ်တိုင် သခင်ဖေသိန်းဆီမှ ပြဿနာကို ဝန်ကြီးထံသို့ မပို့ရမီမှာပင် ဝန်ကြီးသည် ထိုပြဿနာကို သူ့ထံသို့ သခင်ဖေသိန်းနှင့်အတူ ဆောင်ယူ ရောက်ရှိလာခဲ့လေသတည်း။ </p>
	<p class="block_14">သည်မှာ ပြဿနာတခုကို ဖော်ပြစရာကား ရှိပါ၏။ </p>
	<p class="block_14">ယခင် ဦးထွန်းတင်နှင့် ဆက်ဆံဖူးသော ဝန်ကြီးသည် ယခုအခါတွင် ဌာနလက်ကိုင် ပြောင်းလဲပြီးဖြစ်၏။ ယခုဝန်ကြီးသည် မိမိနှင့် ဆက်ဆံလာခဲ့သည်မှာ ကြာလှသေးသည် မဟုတ်ပေ။ သို့သော်လည်း သူတို့ဝန်ကြီးအချင်းချင်း ကျေလည်မှုဖြင့် ဦးထွန်းတင်သည် ဤဌာနမှာပင် ဆက်လက် ဆောင်ရွက်နေရခြင်းဖြစ်သည်။ ယခုဝန်ကြီးမှာလည်း ယခင်ကတည်းက ဆက်စပ် သိကျွမ်းလာခဲ့ရသူဖြစ်၍ မိမိအပေါ်တွင် ယုံကြည်မှု ထားရှိသည်ကို တွေ့ရသဖြင့် ဦးထွန်းတင်သည် ကျေနပ်ဝမ်းမြောက်၏။ သို့သော် </p>
	<p class="block_14">“ဘာလဲ ခင်ဗျားက သခင်ဖေသိန်းဟာ ဘယ်သူ့လူဆိုတာ မသိဘူးလား ဦးထွန်းတင်။ ခင်ဗျားရဲ့ အလုပ်အကိုင်နဲ့ ပတ်သက်လို့ကတော့ ကျုပ် ဘာမှ ခင်ဗျားကို ပြောစရာမလိုဘူး။ ဒါပေမဲ့ နိုင်ငံရေးပိုင်းနဲ့ပတ်သက်လို့ကျရင်တော့ ခင်ဗျားဟာ ခုချိန်မှာ သိသင့်တာထက် ပိုပြီးသိထားဖို့ လိုမယ်။ ဒါကို ကျုပ်အနေနဲ့ ပြောဖို့မလိုဘူး။ ပြောလည်း မပြောချင်ဘူး။ ဒီတော့ ခင်ဗျားဘာသာ အကဲခတ်ကြည့်ပေါ့။ တခုတော့ ကျုပ်ပြောထားမယ်၊ သခင်ဖေသိန်းဟာ ကျုပ်လူပဲ။ သူနဲ့ ပတ်သက်ရင် နောက်ပိုင်း အရှုပ်အရှင်း ဘာမှမဖြစ်အောင် လုပ်ပေးဖို့ ခင်ဗျား တာဝန်ယူစေချင်တယ်” </p>
	<p class="block_14">ဝန်ကြီး၏မျက်နှာပြင်၌ ဒေါသကို မမြင်ရ။ ဝန်ကြီး၏အသံသည် ခါတိုင်းလိုပင် အပေါ်စီးသဘော ရှိသည်မှအပ ဘာမျှဆိုဖွယ်ရာမရှိ။ </p>
	<p class="block_14">သို့သော် သခင်ဖေသိန်း၏ ပြုံးထေ့ထေ့ မျက်နှာပေးကိုကား ဦးထွန်းတင် သဘောမကျ။ ဝန်ကြီး ထွက်သွားသောအခါ </p>
	<p class="block_14">“ကဲ ကျုပ်မပြောလား ဦးထွန်းတင်၊ ခင်ဗျားက အလကား အစိုးရိမ်လွန်နေတာပါဗျ၊ ဒီကိစ္စမျိုးဆိုတာ ကျုပ်တို့နဲ့ဆိုင်တဲ့အပိုင်းပါ၊ အေးလေ၊ ကျုပ် ခင်ဗျားကိုတော့ ဘာမျှမပြောလိုပါဘူး။ ခင်ဗျားအနေနဲ့ကလည်း နိုင်ငံရေးဘက်က အခြေအနေကို မသိဘဲကိုဗျ၊ ရှိပါစေလေ။ ခုတော့ တခုမှတ်ထားဗျာ။ ကျုပ်နဲ့ ခင်ဗျားဟာ ရှေးကထက်ပိုပြီး နီးကပ် ဆက်စပ်လာပြီ ဆိုတာပဲ” </p>
	<p class="block_14">သခင်ဖေသိန်း၏ အသံသည် အောင်မြင်ခြင်းဖြင့် ဂုဏ်ယူဝင့်ကြွားသော သဘောရှိ၏။ အနိုင်ရသူတယောက်က အထက်စီး ဖိနှိပ်ပြောဟန်လည်းဖြစ်၏။ </p>
	<p class="block_14">အတော်ပင် ခံရခက်သည်။ </p>
	<p class="block_14">အမှန်ပင် မိမိသည် နိုင်ငံရေးရာ အရှုပ်အထွေးများကို နားလည် သဘောပေါက်ခြင်း မရှိသေးသည်လားဟုလည်း စိတ်အားငယ်သည်။ ယခုအတိုင်းဆိုရလျှင် အလားတူ ပြဿနာမျိုးတွေ ဆက်လက်ပေါ်ပေါက်နေဦးမည်လားဟု စိုးရိမ်ထိတ်လန့်သည်။ သခင်ဖေသိန်း အနိုင်ယူသွားပုံကို လည်း မကျေနပ်၊ ဒေါသလည်း ဖြစ်ရ၏။ </p>
	<p class="block_6">◾</p>
	<p class="block_14">ထို့ကြောင့် သခင်ဖေသိန်း သူ့အခန်းမှ ထွက်သွားသော်လည်း ဦးထွန်းတင်သည် ယနေ့တနေ့လုံးပင် ရပ်တည်မရဖြစ်ခဲ့သည်။</p>
	<p class="block_14">သို့ဖြင့် ရုံးမှ ပြန်ခဲ့သောအခါ ပြဿနာတခုကို ထပ်ဆင့်ရင်ဆိုင်ရပြန်သည်။ </p>
	<p class="block_14">ယခု သူ့စိတ်အာရုံသို့ ထိုအဖြစ်အပျက်သည် ရောထွေးဝင်ရောက်လာပြန်၏။ </p>
	<p class="block_14">အစပြုသည်မှာ သူမသိသော လူတယောက်။ အချိန်သည် လွန်ခဲ့သော မိနစ်ပိုင်း။ </p>
	<p class="block_6">◾</p>
	<p class="block_14">ဦးထွန်းတင်သည် ရုတ်တရက် ကားရပ်သွားမှပင် သူ၏ကားသည် သူ့အိမ်တွင်းသို့ မရောက်သေးသည့် အဖြစ်ပျက်ကို သတိပြုလိုက်မိသည်။ ပထမတွင် ဒရိုင်ဘာကို လှမ်း၍ စုံစမ်းမည်ပြုဆဲမှာ သူထိုင်လျက်လိုက်ပါလာသော ကားနောက်ခန်း တံခါးဝသို့ ထိုလူသည် ရောက်လာ၏။ </p>
	<p class="block_14">ထိုသူကား ကာလတန်ကြာ ထောင်သွင်း အကျဉ်းချခံထားရပြီးနောက် ရွေးကောက်ပွဲ ပြီးသည်နှင့် ထောင်မှ လွတ်လာခဲ့သော ရဲကျော်စွာအမည်ခံ ကိုအောင်သူတည်း။ </p>
	<p class="block_14">ဦးထွန်းတင်သည် ထိုလူနှင့် ပတ်သက်၍ ရုတ်တရက် အံ့သြလိုက်ရစဉ်မှာပင် </p>
	<p class="block_14">“ဝန်မင်း အိမ်ထဲကို ခဏကြွစေချင်ပါတယ်” </p>
	<p class="block_14">ဟူသောစကားကြောင့် ဦးထွန်းတင်၏အံ့သြခြင်းသည် အခေါင်အဖျားသို့ ရောက်သွား၏။ </p>
	<p class="block_14">ဦးထွန်းတင်သည် ထိုလူ၏နောက်ဘက်တွင်ရှိသော ခြံဝင်းကို သတိပြု လှမ်းမျှော်ကြည့်လိုက် ၏။ မျက်နှာထားသည် သိသိသာသာ ပြောင်းလဲသွား၏။ </p>
	<p class="block_14">ထိုအိမ်ကို ဦးထွန်းတင် သိသည်။ ဦးကျော်သာဦး၏အိမ်။ </p>
	<p class="block_14">စင်စစ် ဦးကျော်သာဦးနှင့် သူတို့ဆက်ဆံရေးသည် ဒေါ်ကေသီ၌ အစပြုခဲ့သည်။ ရင်းနှီးယောင်၊ မကင်းကွာယောင် အခြေအနေမျိုးသာ ရှိ၏။ </p>
	<p class="block_14">ဦးထွန်းတင်သည် ထို ဦးကျော်သာဦးနှင့်ပတ်သက်၍ သိရှိနားလည်နိုင်ရန် အစဉ်သဖြင့် ကြိုးစားခဲ့သည် မဟုတ်ပေ။ ရံခါ ကြိုကြားအချိန်များတွင် တခုခုသော အခြေအနေကို မှီ၍ ထိုသူအား အပေါ်ယံသဘောဖြင့် စိတ်ဝင်စားယောင် ရှိခဲ့ဖူး၏။ ရင်းနှီးကျွမ်းဝင်ယောင်လည်း ဖြစ်ခဲ့ဖူး၏။ သို့သော် ဦးထွန်းတင်သည် အကယ်စင်စစ် ထိုသူ့ကို များစွာ စိတ်ဝင်စားခြင်း ဖြစ်ခဲ့ဖူးသည် မရှိပေ။ ယုံမှတ်နားလည်လိုခြင်းလည်း မဖြစ်ခဲ့ပေ။ အရိုးခံအတိုင်းဆိုရလျှင် ဦးထွန်းတင်သည် ဦးကျော်သာဦးကို မလွှဲသာ၍ ပေါင်းသင်းခဲ့ရသူအဖြစ် အမှတ်ထားသည်။ တကယ်တမ်း နှစ်လိုခင်မင်လိုခြင်း မဖြစ်ခဲ့။ အကြောင်းရင်းခံကိုလည်း စဉ်းစားခြင်း မပြုခဲ့။ </p>
	<p class="block_14">ယခုမူ အမည် မသိ၊ တကြိမ်တခါမျှ တွေ့ဖူးခြင်း မရှိသော လူတယောက်က သည်အခြေမျိုး အထူးသဖြင့် မိမိရင်ဆိုင်နေရသော အခြေအနေမျိုး၊ မိမိ၌ စိတ်လှုပ်ရှားမှုများဖြင့် စိတ်နှလုံး နောက်ကျုကာ မျက်ရ ဝမ်းငယ်ရ ဝေဒနာတွေ ယောက်ယက်ခတ်နေသည့် အခြေအနေမျိုးတွင် ထို ဦးကျော်သာဦးအိမ်သို့ ဝင်ရောက်ရန် ဖိတ်ခေါ်ခြင်းအတွက် မျက်နှာမထားတတ်အောင် ဖြစ်ရသည်။ အံ့သြသည်လား၊ စဉ်းစားမရသည်လား မည်သည်မျှ သူမသိ။ ရုတ်တရက် ကြောင်အအ ဖြစ်ရသည်။ </p>
	<p class="block_14">ဦးထွန်းတင်သည် ကိုအောင်သူအား အကဲခတ်ကြည့် ကြည့်လိုက်၏။ </p>
	<p class="block_14">စိတ်မှာ အနှောင့်အယှက်တခု တိုးလာသည်။ </p>
	<p class="block_14">“နေပါဦး၊ မောင်ရင်က ဘယ်သူလဲ” </p>
	<p class="block_14">အသံသည် ခပ်ဆတ်ဆတ်ဖြစ်၏။ </p>
	<p class="block_14">“ဝန်မင်းအနေနဲ့ ကျွန်တော် ဘယ်သူဘယ်ဝါသိဖို့ထက် ဆရာဦးကျော်သာဦးကို တွေ့ဖို့က အရေးကြီးနေပါတယ်ခင်ဗျာ” </p>
	<p class="block_14">“ဘယ်လိုရယ်ကွ” </p>
	<p class="block_14">“ဟုတ်ပါတယ် ဆရာက ဝန်မင်းကို အဖိတ်ခေါ်ခိုင်းလိုက်တဲ့အတွက် ကျွန်တော် ဝန်မင်း ပြန်အလာကို စောင့်နေတာပါ” </p>
	<p class="block_14">“နေပါဦး ကိစ္စက သူ့ကိစ္စလား၊ ကျုပ်ကိစ္စလားကွ” </p>
	<p class="block_14">“သူ့ကိစ္စဆိုရင် သူ ဝန်မင်းဆီလာဖို့ ဝန်မလေးတတ်ပါဘူး” </p>
	<p class="block_14">ဦးထွန်းတင်သည် ရုတ်တရက် ဒေါသဖြစ်သွား၏။ ကားကို ဆက်မောင်းဖို့ ပြောမည်ပြုပြီးမှ တစုံတခုကို စဉ်းစားမိဟန်ဖြင့် ကိုအောင်သူအား ရုတ်တရက် စိုက်ကြည့်ကာ </p>
	<p class="block_14">“ကျုပ် နောက်မှလာမယ် ပြောလိုက်” </p>
	<p class="block_14">“ကိစ္စက အခုအရေးကြီးတဲ့ကိစ္စဖြစ်နေပါတယ် ဝန်မင်း၊ အခုချက်ချင်း လိုက်ခဲ့စေချင်ပါတယ်” </p>
	<p class="block_14">ဦးထွန်းတင်သည် တွေ၍ စဉ်းစားနေပြန်၏။ ခဏကြာမှ ဒရိုင်ဘာအား ဦးကျော်သာဦး၏ အိမ်ဝင်းတွင်းသို့ ကားကို မောင်းစေ၏။ ထိုအချိန်အထိ သူသည် တစုံတခုကိုမျှ ပိုင်ပိုင်ဆုံးဖြတ်ခြင်း မရှိသေးဟု ထင်နေသည်။ ကိုအောင်သူကိုပင် သူ့ကားတွင် တင်ခေါ်ရန် သတိမေ့လျော့သည်။ သို့မဟုတ် အရေးမထားသည် ထင်ရ၏။ </p>
	<p class="block_14">သို့သော် ဦးထွန်းတင် အိမ်ထဲ ဝင်လိုက်သောအချိန်မှာပင် ကိုအောင်သူသည်လည်း အိမ်တံခါးဝသို့ ရောက်လာ၏။ </p>
	<p class="block_14">“ဟော ကိုထွန်းတင် လာဗျို့၊ လာ လာ” </p>
	<p class="block_14">ဦးကျော်သာဦးက ဖော်ရွေစွာ နှုတ်ဆက် ခရီးဦးကြိုပြု၏။</p>
	<p class="block_14">ဦးထွန်းတင်၏ မျက်နှာထားသည် ယခုအချိန်အထိ ဘာမျှဂရုမစိုက်သည့်ဟန်ပန်ကို ဆောင်ထား၏။ သို့သော် အတွင်းစိတ်ကမူ ဘာမျှဝေခွဲမရနိုင်သေးပေ။ </p>
	<p class="block_14">ဦးထွန်းတင်သည် ဧည့်ခန်းကုလားထိုင်နားသို့ ရောက်လာသည်အထိ ကုလားထိုင်တွင် ဝင်၍မထိုင်သေးဘဲ အိမ်ခန်းပတ်ဝန်းကျင်ကို မျက်စိကစားလိုက်၏။ </p>
	<p class="block_14">“ထိုင်ဗျာ ကိုထွန်းတင်၊ အမှန်တော့ ကိုထွန်းတင်ကို ခုလို လမ်းကဆီးခေါ်ရတာ အားတော့နာနာပဲဗျို့ ၊ ဒါပေမဲ့ ဒီကိစ္စက အရေးလည်း ကြီးနေ၊ ကိုထွန်းတင်အိမ်မှာ ဆိုပြန်ရင်လည်း စကားပြောရမှာ သိပ်ပြီးကျုံ့နေမလားလို့ပဲ။ ကျုပ်အိမ်မှာကတော့ လူရှင်းတယ် မဟုတ်လား” </p>
	<p class="block_14">ဦးထွန်းတင်နှင့် မရှေးမနှောင်းမှာပင် ကိုအောင်သူသည် ကုလားထိုင်တလုံးတွင် ဝင်ထိုင်လိုက်သည်။ </p>
	<p class="block_14">ကိုအောင်သူသည် ဦးထွန်းတင်ကို စိုက်ကြည့်နေ၏။ ဦးထွန်းတင်ကမူ ဦးကျော်သာဦးကိုသာ စိုက်ကြည့်ရင်း ယခု သူရင်ဆိုင်ရသော အခြေအနေကိုသာ စဉ်းစားနေ၏။ </p>
	<p class="block_14">“ဟောဒီသူငယ်က မောင်အောင်သူပဲ ကိုထွန်းတင်၊ ကိုထွန်းတင်လည်း သိချင်သိမှာပါ၊ စာရေးဆရာအဖြစ် ဝတ္ထုရေးတဲ့အခါမှာတော့ ရဲကျော်စွာဆိုတဲ့ကလောင်နာမည်နဲ့ ရေးတယ်လေ” </p>
	<p class="block_14">ဦးကျော်သာဦးသည် သူ့စကားကို ရုတ်တရက်ဖြတ်ပြီး ကိုအောင်သူနှင့် ဦးထွန်းတင်ကို တလှည့်စီ ကြည့်လိုက်၏။ </p>
	<p class="block_14">“အရင်က ပြည်သူ့အရုဏ်ဦးဂျာနယ်ကို ဦးစီးထုတ်ဝေခဲ့သပေါ့။ အဲဒါ ဝတ္ထုတပုဒ်နဲ့ ပတ်သက်လို့ အစိုးရ အကြည်ညိုပျက်စေတယ်ဆိုတဲ့ စွဲချက်နဲ့ ဖမ်းဆီး ထောင်သွင်းခံခဲ့ရတယ်။ ခုထောင်က လွတ်လာတော့ ဂျာနယ်ဆက်မထုတ်ဘဲ အရေးတော်ပုံသတင်းစာမှာ တွဲဖက်အယ်ဒီတာ လုပ်နေတယ်လေ” </p>
	<p class="block_14">ဦးကျော်သာဦးသည် သူ့စကားစကို ဖြတ်ပြီး ကိုအောင်သူ့ဘက်လှည့်၍ </p>
	<p class="block_14">“မောင်အောင်သူတော့ သိပြီပဲဟာ” </p>
	<p class="block_14">ဦးထွန်းတင်သည် ထိုစကားများ၌ များစွာ စိတ်မဝင်စားမိသေးပေ။ သို့သော် သူ့ကို သည်နေရာသို့ လာရန် ဖိတ်ခေါ်ခြင်း ကိစ္စကိုကား သူသိချင်သည်။ </p>
	<p class="block_14">“ကိစ္စကို ဆိုစမ်းပါဦး ဦးကျော်သာ” </p>
	<p class="block_14">“ဟုတ်ကဲ့၊ ဆိုတာပေါ့ဗျာ။ ဒါပေမဲ့ အခုကိစ္စကို ကျုပ် မပြောမီ ကိုထွန်းတင်တို့ ကျုပ်တို့ဟာ ညီအစ်ကိုတွေလို ခင်မင်တဲ့ အိမ်နားနီးချင်းတွေ ဖြစ်တာရယ်၊ ကျုပ်တို့အဖို့ တကြောင်းမဟုတ် တကြောင်း ထောက်ထားတဲ့အနေနဲ့ ကျုပ် ပြောရမှာဖြစ်တယ် ကိုထွန်းတင်၊ ဟောဒီက မောင်အောင်သူ ဆိုတာကတော့ ကျုပ်ရဲ့ တူလို သားလို သူငယ်ပဲ၊ ဒီတော့ ကျုပ်တို့ပြောရာမှာ ရုတ်တရက် စိတ်ထိခိုက် တုန်လှုပ်ရတာမျိုး မဖြစ်စေချင်ဘူး ကိုထွန်းတင်” </p>
	<p class="block_14">ဦးထွန်းတင်သည် မချင့်မရဲဖြစ်လာ၏။ </p>
	<p class="block_14">“ဒါတွေထားပါ ဦးကျော်သာ၊ ခင်ဗျား ဘာဆိုလိုချင်သလဲ ဆိုတာကိုသာ ပြောပါ”  </p>
	<p class="block_14">ဦးကျော်သာဦးသည် သူ့ရှေ့စားပွဲပေါ်မှ စက္ကူအိတ်ပါးပါးကို လက်မှကိုင်ရင်း ဦးထွန်းတင်အား စူးစိုက်ကြည့်နေ၏။ အကဲခတ်နေဟန် ရှိလေသည်။ </p>
	<p class="block_14">ခဏနေမှပင် ဦးကျော်သာဦးသည် သူ့လက်မှ စက္ကူအိတ်ကို ဦးထွန်းတင်အား လှမ်းပေးရင်း </p>
	<p class="block_14">“ညီအစ်ကိုချင်းတွေလိုနေကြတဲ့ အိမ်နီးချင်းတွေမို့လို့ တဦးကိုတဦး ဖေးမသင့်တယ်ဆိုတဲ့ အယူအဆတွေကို ဦးထွန်းတင် လက်ခံစေချင်ပါတယ်” </p>
	<p class="block_14">ဦးထွန်းတင်သည် စက္ကူအိတ်ကို ရုတ်တရက် မယူသေးဘဲ တွေငေးနေ၏။ သူ့စိတ်မှာ တထိတ်ထိတ် စိုးရိမ်စပြုလေပြီ။ စက္ကူအိတ်ကို လှမ်းယူလိုက်မိသောအခါ စက္ကူအိတ်အတွင်းတွင် ခပ်မာမာ စက္ကူချပ်တခုကို စမ်းသပ်မိသည်။ </p>
	<p class="block_14">“ဒါက ဘာလဲဗျ” </p>
	<p class="block_14">“ဓာတ်ပုံတပုံပါ ကိုထွန်းတင်၊ ဒီဓာတ်ပုံကို မောင်အောင်သူတို့ သတင်းထောက်က ရိုက်ယူလာခဲ့တာပဲ။ သတင်းစာထဲမှာ ဖော်ပြဖို့ ဓာတ်ပုံပါ။ ဒါပေမဲ့ ဒီလိုဓာတ်ပုံမျိုးကို သတင်းစာမှာ ဖော်ပြလိုက်ခြင်းအားဖြင့် ကိုထွန်းတင်တို့အဖို့ စိတ်မချမ်းမသာစရာ ဖြစ်နိုင်တာမို့ မောင်အောင်သူက ယူလာခဲ့တယ်။ ဓာတ်ပုံနဲ့တကွ နက်ဂတစ်လည်း ပါတယ်။ အမှန်က ဒီဓာတ်ပုံကို ဖျက်ဆီးပစ်လိုက် ရင်လည်း ဖြစ်ပါတယ်။ ဒါပေမဲ့ ကိုထွန်းတင် သိထားစေချင်တဲ့အတွက် ကိုထွန်းတင်လက်ကို အပ်ရတာပဲ” </p>
	<p class="block_14">ဦးကျော်သာဦးသည် အေးဆေးသောလေသံဖြင့် ပြောပြနေ၏။ </p>
	<p class="block_14">ဦးထွန်းတင်သည် ဓာတ်ပုံကို ထုတ်ယူဖို့ ဝန်လေးလာ၏။ သို့သော် ထိုဓာတ်ပုံသည် မည်သည်ကို ပြသထားသနည်း ကြည့်ချင်သည်။ </p>
	<p class="block_14">ဓာတ်ပုံကို ထုတ်ယူမိသောအခါတွင် ဓာတ်ပုံကားချပ်သည် ရုတ်ခနဲ ထွက်လာ၏။ ဓာတ်ပုံမှာ ယောက်ျားပျိုတယောက်နှင့် မိန်းမပျိုတယောက် ရင်ချင်းအပ် ရိုက်ထားသောပုံ ဖြစ်သည်။ အမျိုးသမီးကို မျက်နှာဘက်မှ ရိုက်ကူးထားခြင်းဖြစ်၏။ အမျိုးသမီးပျို၏မျက်နှာသည် အမျိုးသား၏ ပခုံးကိုမှီ၍ ခပ်မှေးမှေး ကိုင်ထား၏။ နောက်ဘက်တွင် ရင်ချင်းအပ်နေသူများကိုလည်း ခပ်မှေးမှေး တွေ့ရသည်။ သည် အမျိုးသမီး၏မျက်နှာသည် မည်သို့ပင် မှေးထားစေကာမူ မျက်နှာပြင်ကို မြင်ရုံကာမျှဖြင့် သိသာလွယ်၏။ </p>
	<p class="block_14">ဦးထွန်းတင်၏မျက်လုံးအစုံသည် စူးရှသောမီးအလျှံတန်းတခု ထိုးဝင်လာခြင်း ခံလိုက်ရသလို ပြာဝေသွား၏။ မျက်နှာပြင်သည် သိသိသာသာကြီး ပြောင်းလဲသွားလေသည်။ ခန္ဓာကိုယ်သည် ဆတ်ခနဲ တုန်လှုပ်ရာမှ ရပ်တန့်မသွားဘဲ အဆက်မပြတ် တဆတ်ဆတ် တုန်ယင်လာ၏၊ </p>
	<p class="block_14">သမီး နုငယ်ငယ်။ </p>
	<p class="block_14">အမျိုးသားမှာ နောက်ကျောပေးထားသည်ဖြစ်သောကြောင့် မည်သူမည်ဝါ ဖြစ်သည်ဟု ရုတ်တရက် မသိနိုင်သော်လည်း စဝ်ရွှေဝင်း ဖြစ်သည်ဟု မှန်းဆနိုင်၏။ </p>
	<p class="block_14">“ဒါ ဒါ ဒါဘာလုပ်တာလဲ” </p>
	<p class="block_14">စကားလုံးများသည် ဒေါသရိုက်ခတ်သဖြင့် ကွဲကြေလွင့်စဉ်လာဟန်ရှိ၏၊ </p>
	<p class="block_14">“အထက်တန်းစားတွေရဲ့ ဖောက်ပြန်ပျက်စီးနေပုံကို သတင်းစာကနေပြီး ဖော်ပြဖို့အတွက် ရိုက်ယူလာတဲ့ သတင်းဓာတ်ပုံပါ ဝန်မင်း” </p>
	<p class="block_14">ကိုအောင်သူက ခပ်ပြတ်ပြတ် ဝင်ပြောလိုက်သည်။ </p>
	<p class="block_14">ဒေါသစိတ်သည် ကြီးထွားရှင်သန်လာ၏။ သို့သော် ထိုဒေါသသည် မည်သည်ကို ရည်ရွယ်သနည်း။ အစရှာ၍ မရနိုင်သေးပေ။ </p>
	<p class="block_14">ကိုအောင်သူ၏စကားကို ကြားလိုက်ရသည်နှင့် ဦးထွန်းတင်သည် ကိုအောင်သူ၏မျက်နှာကို စားတော့ဝါးတော့မည်အသွင်ဖြင့် စူးစိုက်ကြည့်လိုက်ပြီး </p>
	<p class="block_14">“ဘာပြောတယ်ကွဲ့၊ ဘာလဲ အခုဟာ ကျုပ်ကို ဘလက်မေး လုပ်နေကြတာလား”</p>
	<p class="block_14">“မဟုတ်ပါဘူး ကိုထွန်းတင်၊ သိပ်လည်း ဒေါသကြီးမနေပါနဲ့။ ဘလက်မေး လုပ်ရအောင် ကျုပ်တို့မှာ ယုတ်မာတဲ့စိတ်ထား မရှိပါဘူး။ ကျုပ်တို့မှာ စေတနာအရိုးခံ စိတ်ထားပဲ ရှိတယ်၊ အကြောင်းကိစ္စတွေကို ကိုထွန်းတင် သိချင်မှသိမယ်” </p>
	<p class="block_14">ဦးကျော်သာဦး၏ အေးဆေးတည်ငြိမ်သော စကားသံကြောင့် ဦးထွန်းတင်သည် ဦးကျော်သာဦးဘက်သို့ အာရုံစူးစိုက်လိုက်၏။ ဦးကျော်သာဦးသည် သူပြောလိုသောစကားများကို ဆက်လက်ပြောဆိုနေ၏။ </p>
	<p class="block_14">“ကိုထွန်းတင်တို့လို အထက်တန်းစားတွေနဲ့ အထက်တန်းစား သားသမီးတွေဟာ အနောက်တိုင်း ယဉ်ကျေးမှုကို ခံယူပြီး ဘယ်ရွေ့ဘယ်မျှအထိ ပျက်စီးနေကြတယ်ဆိုတာ တိုင်းပြည်နဲ့ အဝှမ်း သိကြတယ်။ ခုအခြေအနေမှာ ဒါဟာ မဆန်းတော့ဘူးလို့ ဆိုချင်ဆိုနိုင်တယ်။ ဒါပေမဲ့ မောင်အောင်သူတို့ သတင်းစာကတော့ အဲဒီလို အနောက်တိုင်းယဉ်ကျေးမှု လွှမ်းမိုးလာတဲ့ အတွက် မည်မျှ အန္တရာယ် ကြီးမားတယ်ဆိုတဲ့ အစိတ်အပိုင်းကို တပတ်တကြိမ် ဆိုသလို ဓာတ်ပုံဆောင်းပါးရှည်ကြီး ထည့်သွင်း ဖော်ပြခဲ့တယ်။ ခုတပတ်မှာ ဓာတ်ပုံသတင်းထောက်က ရင်ချင်းအပ်ကပွဲတွေနဲ့ ပတ်သက်တဲ့ ဓာတ်ပုံတွေကို ရအောင်လည်ပြီးရိုက်တယ်။ ဒီပုံဟာ အမျိုးသမီး အကျင့်စာရိတ္တ ဖွံ့ဖြိုးတိုးတက်ရေးအသင်းကြီး ရန်ပုံငွေပြုလုပ် ကျင်းပတဲ့ ကပွဲတခုက ရိုက်လာတဲ့ပုံ ဖြစ်ပါတယ် ကိုထွန်းတင်” </p>
	<p class="block_14">ဦးကျော်သာဦး စကားတခွန်း အဆုံးသတ်လိုက်သည်နှင့် ဦးထွန်းတင်သည် ကြားဝင် ပြောဆိုမည် ပြုလိုက်သော်လည်း ဦးကျော်သာဦးသည် စကားကို ဆက်၍ ပြောနေပြန်၏။ </p>
	<p class="block_14">“အမှန်ကတော့ ဒီဓာတ်ပုံဟာ သာမန်အားဖြင့် သတင်းဓာတ်ပုံတခုအနေနဲ့ အရေးမကြီးဘူး ဆိုချင်လည်း ဆိုနိုင်တယ်။ ဒါပေမဲ့ မောင်အောင်သူတို့လို သတင်းစာအဖို့ကတော့ ဒီကိစ္စဟာ အတော်ပဲ အရေးကြီးတယ် ကိုထွန်းတင်။ အထူးသဖြင့် အမျိုးသမီးတွေရဲ့ အကျင့်စာရိတ္တ တိုးတက် ဖွံ့ဖြိုးမှုကို ရည်ရွယ် လုပ်ဆောင်နေပါတယ်ဆိုတဲ့ အဖွဲ့အစည်းကြီးတခုက အခုလို အနောက်တိုင်း ကပွဲတခု ကျင်းပပြီး ရန်ပုံငွေ ရှာတာဟာ မလိုလားအပ်၊ ရှုတ်ချအပ်တဲ့သတင်း ဖြစ်တယ်ဆိုတာ ကိုထွန်းတင် နားလည်ပါတယ်။ နောက်ပြီး ဒီဓာတ်ပုံမှာ အမျိုးသမီးဟာ အတွင်းဝန် ဦးထွန်းတင်ရဲ့ သမီး တက္ကသိုလ်ကျောင်းသူ ရီတာထွန်းတင် ခေါ် နုငယ်ငယ်လို့ စာတန်းထိုး ဖော်ပြမှာမျိုးကို ကိုထွန်းတင် မလိုလားနိုင်သလို ကျုပ်တို့လည်း မလိုလားဘူး” </p>
	<p class="block_14">“မဟုတ်သေးပါဘူး ဦးကျော်သာ။ ခင်ဗျား ဒီလောက်အထိ ပြောရလောက်အောင် ဒီကိစ္စဟာ အရေးကြီးလို့လား။ အထက်တန်းကျတဲ့လူတွေရဲ့ အလေ့အထ အစဉ်အလာကို အောက်တန်းစား တွေက လိုက်မမီနိုင်လို့ ရှုတ်ချပြစ်တင်ကြတာကို ခင်ဗျားတို့သတင်းစာတွေက ထည့်သွင်းဖော်ပြဖို့ ကြံရွယ်တာကကော ဘာသဘောလဲ။ ဘာလဲ၊ ခင်ဗျားတို့သတင်းစာတွေဆိုတာ ဒီလို တဖက်သားကို စော်ကားပုတ်ခတ်ပြီး စီးပွားရှာကြတာပဲလား” </p>
	<p class="block_14">ချက်ချင်း ဒေါသဖြစ်ခြင်းမှ ပေါက်ကွဲလျှံထွက်လာသော စကားလုံးများသည် ဖရိုဖရဲဖြစ်ကာ ပေါ်ထွက်လာ၏။ </p>
	<p class="block_14">“နေပါဦး အတွင်းဝန်မင်းခင်ဗျား၊ ဝန်မင်းရဲ့ဂုဏ်သိက္ခာကို ထိန်းချင်သလို ထိန်းပါ၊ ကျွန်တော်တို့ လုပ်ငန်းကိုတော့ ဝန်မင်း မစော်ကားပါနဲ့၊ ကောင်းပါပြီ၊ ဒီလိုအဖြစ်အပျက်တွေဟာ ဝန်မင်းတို့ရဲ့ အစဉ်အလာအဖြစ် မဆန်းကြယ်ဘူးဆိုရင် အဲဒီဓာတ်ပုံကို ပြန်ပေးပါ” </p>
	<p class="block_14">ကိုအောင်သူသည် မခံမရပ်နိုင်ခြင်း ပြင်းစွာဖြင့် ခပ်မာမာပြောရင်း ဦးထွန်းတင်၏လက်မှ ဓာတ်ပုံအိတ်ကို လှမ်းယူမည် ပြုလိုက်၏။ </p>
	<p class="block_14">ဦးထွန်းတင်သည် စက္ကူအိတ်ကိုင်ထားသောလက်ကို နောက်သို့ မသိမသာ ဆုတ်ဖယ်ရင်း သူ့ရှေ့မှ လူနှစ်ယောက်ကို ထိတ်လန့် တုန်လှုပ်သောအကြည့်ဖြင့် ကြည့်လိုက်သည်။ သူသည် တစုံတခုကို ပြောချင်သည်။ သို့သော် စကားစကို ရှာမတွေ့။ </p>
	<p class="block_14">“သိပ်လည်း ဒေါသမကြီးပါနဲ့ ကိုထွန်းတင်” </p>
	<p class="block_14">ဦးကျော်သာဦးသည် ဦးထွန်းတင်အား ရည်ရွယ်ပြောဆိုသော စကားစကို ဖြတ်ပြီး ကိုအောင်သူဘက်သို့ လှည့်၍ </p>
	<p class="block_14">“ဒီမယ် မောင်အောင်သူ၊ တဆိတ်သည်းခံပါ၊ အထူးသဖြင့် ကိုထွန်း မရှိခိုက်မှာ ကိုထွန်းနဲ့ ပတ်သက်တဲ့လူတွေကို ဆရာတို့ သည်းခံကြရမယ်ဆိုတာ မောင်အောင်သူ လက်ခံထားစေချင်တယ်” </p>
	<p class="block_14">ဟုပြောပြီး ဦးထွန်းတင်ဘက်သို့ လှည့်ကာ </p>
	<p class="block_14">“ဒီလိုရှိပါတယ် ကိုထွန်းတင်၊ ကျုပ်တို့ဟာ ကိုထွန်းတင်ရဲ့ သားတွေ သမီးတွေထဲက ကိုထွန်းနဲ့ ငယ်ငယ်ကို အကျွမ်းတဝင် ရှိခဲ့ကြပါတယ်။ ကျုပ်နားလည်သလောက် ပြောရရင် ငယ်ငယ်လို မိန်းကလေးတယောက်ကို ဒီလို ကပွဲသဘင်မျိုးမှာ တွေ့ရလိမ့်မယ်လို့ ကျုပ် ဘယ်တုန်းကမှ စိတ်ကူးမထည့်ခဲ့ဖူးပါဘူး။ ကိုထွန်းတင်အနေနဲ့ အနောက်တိုင်း ယဉ်ကျေးမှု ထိုးဖောက်ဝင်ရောက်လာတာကို ဘယ်လောက်အတိုင်းအတာနဲ့ လက်ခံပြီး ခုလို သမီးဖြစ်သူ မိန်းမပျိုကလေးတယောက် အခြားတပါး ယောက်ျားကလေးရဲ့ရင်ခွင်ထဲမှာ ရောက်နေတာ မြင်လိုက်ရတဲ့အတွက် ဘယ်လို စိတ်ဝေဒနာမျိုး ခံစားရတယ်ဆိုတာ ကိုထွန်းတင် အသိဆုံးပါ။ နောက်ပြီး ဒီကိစ္စကို အခုလို ကိုထွန်းတင်ကိုခေါ်ပြီး ပြောရတဲ့နေရာမှာလည်း ကျုပ်အနေနဲ့ စေတနာတခု ရှိပါတယ်။ ကိစ္စကတော့ ငယ်ငယ့်ကိစ္စပါ။ ငယ်ငယ်ဟာ ကျုပ်သမီး သန္တာနွယ်နဲ့လည်း ခင်မင်ရင်းနှီးနေတော့ သူ့အကြောင်းကို ကျုပ် သိသင့်သလောက် သိတယ်။ ငယ်ငယ့်စိတ်က ပျော့ပျောင်းတယ်။ ရေလိုပဲ၊ အရောင်ဆိုးခံတယ်။ ကြိုက်ရာပုံကို အသွင်းခံလွယ်တယ်။ ဒီတော့ ကိုထွန်းတင်ရဲ့သမီး ငယ်ငယ့်ကို ဒီအသိုင်းအဝိုင်းတွေကြားမှာ မျောပါနေတယ်ဆိုတဲ့ ကိစ္စနဲ့ ပတ်သက်လို့ ကိုထွန်းတင် စဉ်းစားဖို့ လိုပါတယ်။ တကယ်လို့ ကိုထွန်းတင်ကိုယ်တိုင်ကမှ ဒီကိစ္စတွေမှာ အလိုတူအလိုပါ သဘောမျိုးဆိုရင်တော့ ကျုပ်အနေနဲ့ ဘာမှပြောစရာမရှိပေဘူးပေါ့။ အဲဒီလိုမဟုတ်ရင်တော့ ကိုထွန်းတင် ငယ်ငယ့်ကို အနည်းအပါး အထိန်းအကျောင်း ပြုစေချင်တဲ့ သဘောပါ။ အဲဒါပါပဲ ကိုထွန်းတင်။ ဒီဓာတ်ပုံကိုလည်း ကိုထွန်းတင်ရဲ့လက်မှာပဲ ဖျောက်ဖျက်ပစ်စေချင်ပါတယ်” </p>
	<p class="block_14">ထို့နောက် ဧည့်ခန်းသည် အတန်ကြာ တိတ်ဆိတ်သွားပြန်၏။ ဦးထွန်းတင်သည် ခေါင်းကို ငုံ့ထားသည်။ ဒေါသလည်းဖြစ်သည်။ စဉ်းစားစရာတွေလည်း တိုးဝှေ့ ရောက်လာသည်။ ရှက်လည်း ရှက်သည်။ ဝမ်းလည်းနည်းသည်။ သူ တစုံတခုကို ဖက်ပြိုင်တုပ ပြောချင်၏။ သို့သော် ဘာပြောရမည်ကို စကားစ ရှာမရ။ </p>
	<p class="block_14">နေရာမှ ရုတ်တရက် ထရပ်သည်။ ယခုကိစ္စနှင့်ပတ်သက်၍ ကျေးဇူးတင်အပ်သည်ဟု နားမလည်သည်လား၊ မေ့လျော့သည်လား မဆိုနိုင်ပေ။ ကျေးဇူးတင်စကားကို မဆိုထားဘိ၊ နှုတ်ဆက်စကားသော်မျှ မဆိုဘဲ ဦးထွန်းတင်သည် ထိုနေရာမှ လျင်မြန်စွာ ထွက်ခွာခဲ့၏။ </p>
	<p class="block_14">စိတ်အာရုံသို့ ငယ်ငယ်သည် ရောက်လာ၏။ သခင်ဖေသိန်းသည်လည်း ထွက်မသွားသေးပေ။ သူတို့သည် ချာလည်လှုပ်နေ၏။ </p>
	<p class="block_6">◾</p>
	<p class="block_14">အပြင်ဘက်၌ အလင်းရောင်သည် ချက်ချင်း ပျောက်ကွယ်သွားလေ၏။ အမှောင်သည် လွှမ်းမိုးလာလေပြီ။ </p>
	<p class="block_14">ထမင်းချက်အဘိုးကြီးသည် ထမင်းစားခန်းမီးကိုဖွင့်ပြီး အိမ်ရှေ့ဘက်သို့ ထွက်လာသည်။ ဧည့်ခန်းနံရံကပ် မီးတလုံးကိုဖွင့်ပြီး ဦးထွန်းတင်၏အနီးသို့ ရောက်လာကာ ညစာ ပြင်ရ မပြင်ရ မေးလိုက်သည်။ </p>
	<p class="block_14">ဦးထွန်းတင်၏ အတွေးစသည် လုံးဝကြီး ပြတ်မသွားသေးပေ။ </p>
	<p class="block_14">“နေပေစေ ဦးထွေး။ ကျုပ်ဖို့ ဝီစကီပုလင်းကိုသာ စာကြည့်ခန်းထဲပို့လိုက်” </p>
	<p class="block_14">ပြောပြောဆိုဆိုပင် ဦးထွန်းတင်သည် တဖက်ရှိ စာကြည့်ခန်းထဲသို့ ဝင်၏။ ထိုအခိုက်မှာပင် မိုးသည် ဗြုန်းခနဲ သည်းထန်စွာ ရွာချလေသည်။ </p>
	<p class="block_14">အပြင်ဘက်၌ မိုးသီးမိုးပေါက်များသည် မြေပြင်သို့ အဟုန်ပြင်းစွာဖြင့် အလုအယက် ကျဆင်းလာကြဟန် ရှိ၏။ ယခုမှပင် လေသည်လည်း ဝှေ့ယမ်းတိုက်ခတ် လာသည်။ သစ်ရွက်ခက်လက်များ၊ အဆောက်အအုံ၊ အပင်အကိုင်း၊ အရာဝတ္ထုများကို တိုးဝှေ့သော လေ၏အသံ၊ မိုးပေါက်တို့၏အသံသည် လောကတခုလုံးကို လွှမ်းဖုံးလိုက်လေသည်။ ချက်ချင်းပင် အနိမ့်ပိုင်း ရေစီးများ၌ မိုးရေတို့သည် မြေသားဖြင့် ရောထွေးကာ ဒလဟော စီးကျလာ၏။ </p>
	<p class="block_14">ဦးထွန်းတင်သည် ဝီစကီဖန်ခွက်ကို အားရပါးရ မော့သောက်လိုက်ပြီး မှန်ပြတင်းကို ဖြတ်သန်း၍ အပြင်ဘက်သို့ အာရုံစူးစိုက်ကြည့်လိုက်၏။</p>
	<p class="block_14">ပြာမှိုင်းမှောင်ပိန်းနေသော အပြင်ဘက်၌ မိုးပေါက်များသည် ကစဉ့်ကလျားဖြစ်ကာ ကျဆင်းနေ၏။ သစ်ပင်ကြီးများသည် ဒယိမ်းဒယိုင် ဖြစ်နေကြလေသည်။ ဦးထွန်းတင်သည် ထိုသဘာဝလောကကြီး ပရမ်းပတာ ဖြစ်နေသည်ကို မမြင်။ ထိုအရာဝတ္ထု အလုံးစုံသည် သူ၏ စိတ်အာရုံများ အထည်ဒြပ် ဖြစ်လာခြင်းဟုသာ ထင်မှတ်နေ၏။ </p>
	<p class="block_14">စိတ်အမှတ်မရှိဘဲ အပေါ်အင်္ကျီကို ချွတ်ရန် သတိရသည်။ </p>
	<p class="block_14">အင်္ကျီကို ချွတ်ပြီး အင်္ကျီအိတ်တွင်းမှ ဆေးလိပ်ဘူးကို နှိုက်ယူသည်။ ဆေးလိပ်ဘူးကို စမ်း၍မတွေ့။ ခေါက်ချိုးထည့်လာသော စက္ကူအိတ်ကိုသာ စမ်းတွေ့သည်။ လက်ကိုပြန်နုတ်လိုက် သောအခါ စက္ကူအိတ်သည် လက်တွင် ပါလာ၏။ </p>
	<p class="block_14">မိုးချုန်းသံကို မကြားရပါဘဲလျက် နားအာရုံသို့ မိုးကြိုးထစ်ချုန်း ရိုက်ခတ်သံသည် စူးဝင်လာသည်ဟူ၍လည်းကောင်း၊ မျက်စိအာရုံသို့ လျှပ်စီးရောင် စူးရှရှသည် ထိုးဝင်လာသည်ဟူ၍ လည်းကောင်း၊ မိုးကြိုးလျှပ်စီးသည် ခန္ဓာကိုယ်တခုလုံးကို အဟုန်ပြင်းစွာ လောင်မြိုက်လိုက်သည် ဟူ၍လည်းကောင်း ထင်မှတ်၏။ မိမိ၏ ခန္ဓာကိုယ် လဲပြိုသွားမည် စိုးသောကြောင့် စားပွဲစွန်းကို လက်တဖက်ဖြင့် ဆုပ်ကိုင်လိုက်မိဟန် ရှိလေသည်။</p>
	<p class="block_14">ဦးထွန်းတင်သည် မိမိစိတ်အာရုံကို ချက်ချင်း ပြန်လည်ထိန်းချုပ်သည်။ စက္ကူအိတ်ကို ဖြန့်မည်၊ ဓာတ်ပုံကို ထုတ်၍ကြည့်မည်၊ ဤသို့စိတ်ကူး၏။ သို့သော် ထိုစိတ်ကူးသည် မဝံ့ရဲ။ ချက်ချင်းပင် စက္ကူအိတ်ကို အမြွှာမြွှာ ဆုတ်ဖြဲပစ်လိုက်သည်။ အလွယ်နှင့် မပြဲသည်ကို အားစိုက် ဆုတ်ဖြဲသည်။ ပင်ပန်းလှချေ၏။ </p>
	<p class="block_14">ယခုအခါ သူ့စိတ်အာရုံသို့ ငယ်ငယ်သည် ဝင်ရောက်လာပြန်၏။ အပြင်ဘက်မှ မိုးရေတွေကို ငယ်ငယ်ဟု မြင်လာသည်။ မှန်၏။ ဦးကျော်သာဦး ပြောသကဲ့သို့ ငယ်ငယ်သည် ရေလိုပင် ပျော်ဝင်လွယ်၏။ ပုံသွင်းရလွယ်၏။ သည်အခါ ဦးကျော်သာဦး၏စကားများကို စိတ်ထဲက အန်တု ချေပပြန်သည်။ ကိုအောင်သူ့ မျက်နှာကို မြင်ယောင်သောအခါ ဒေါသမီးသည် ပို၍ပြင်းထန်သည်။ </p>
	<p class="block_14">“ဘာဖြစ်သလဲ၊ ငါ့အသိုက်အဝန်းက လူတွေဟာ ဂုဏ်သရေရှိ လူကြီးလူကောင်း သားသမီး တွေပဲ။ ဒီလူတွေမှာ အောက်တန်းစားတွေလို ယုတ်ညံ့တဲ့စိတ်ထားမျိုး မရှိဘူး။ မိုက်မဲတဲ့ အကျင့်အကြံ မရှိဘူး။ အောက်တန်းစားတွေကသာ သူတို့စိတ်နဲ့နှိုင်း မရိုင်းဆိုတာလို ဖြစ်နေကြတာ။ ငယ်ငယ်ဆိုတာလည်း ငယ်တော့တဲ့ အရွယ်မှမဟုတ်တာ။ ဒင်းအသက် ၁၇ နှစ်ထဲ ရောက်နေပြီ၊ တက္ကသိုလ်ပညာကိုတောင် သင်ယူနေတဲ့ ကျောင်းသူလည်းဖြစ်တယ်၊ ဘာမှမဖြစ်နိုင်ပါဘူး” ဟူသော အတွေးစကားတွေကို အသံတိတ်ပြောနေပြန်၏။ </p>
	<p class="block_14">သို့ပေမဲ့ ငယ်ငယ့်မျက်နှာကို မြင်ယောင်သောအခါ ရင်ထဲက မချိ။ မိမိကိုယ်၌ကသာ ငယ်ငယ့်အတွက် အားတင်းရသည်။ ငယ်ငယ့်မျက်နှာက အင်အား လျော့နည်း ပျော့ညံ့သော အသွင်ကို ဆောင်နေ၏။ </p>
	<p class="block_14">“ဦးထွေး၊ ဦးထွေး” </p>
	<p class="block_14">သူ့နှုတ်ဖျားမှ ကျယ်လောင်သောအသံသည် ရုတ်တရက် ပေါက်ကွဲထွက်ပေါ်လာပြန်၏။ </p>
	<p class="block_14">အသံသည် မိုးထဲ လေထဲတွင် ပျောက်ကွယ်သွားဟန် ရှိ၏။ ဦးထွန်းတင်သည် ဦးထွေး၏ အမည်ကို ထပ်၍ အော်ဟစ်ပြန်သည်။ ဦးထွေးသည် သုတ်သီးသုတ်ပျာနှင့် ရောက်လာ၏။ </p>
	<p class="block_14">ဦးထွေး ရောက်လာသည်ကို သူသည် မကြည့်ဘဲနှင့် သိ၏။ ဦးထွေးသည် ဒေါသလှိုင်း ထနေသော ဦးထွန်းတင်၏မျက်နှာပြင်ကို မြင်ရသဖြင့် ထိတ်လန့်တုန်လှုပ်နေ၏။ </p>
	<p class="block_14">“ငယ်ငယ် ဘယ်သွားလဲ” </p>
	<p class="block_14">ဦးထွန်းတင်၏အသံသည် ကွဲအက်ကျယ်လောင်နေ၏။ </p>
	<p class="block_14">“မသိပါဘူး ဆရာ” </p>
	<p class="block_14">အသံသည် တုန်နေ၏။ </p>
	<p class="block_14">“ဘာ ဘာဖြစ်လို့ မသိရတာလဲ၊ ဘယ်မလဲ၊ အခုသွားခေါ်ချေစမ်း” </p>
	<p class="block_14">ဦးထွေးသည် ကယောင်ချောက်ချားဖြစ်နေသော ဦးထွန်းတင်၏မျက်နှာကို စေ့စေ့ကြည့်ရင်း စဉ်းစားရကျပ်နေ၏။ </p>
	<p class="block_14">“ကျုပ်ပြောနေတာကို ခင်ဗျား မကြားဘူးလား” </p>
	<p class="block_14">“ငယ်ငယ် မရှိဘူး ဆရာ” </p>
	<p class="block_14">“ဘာပြောတယ်” </p>
	<p class="block_14">“ငယ်ငယ် မရှိဘူး” </p>
	<p class="block_14">ဦးထွန်းတင်သည် တက်တချက်ကို ပြင်းစွာ ခေါက်လိုက်ပြီး </p>
	<p class="block_14">“ဒါဖြင့်ရင် မနုကို သွားခေါ်ချေ” </p>
	<p class="block_14">ဦးထွေး ဘာလုပ်ရမည် မသိတော့ပေ။ </p>
	<p class="block_14">ဤအိမ်ကြီး၌ နုမရှိသည်မှာ ကြာပြီ။ ဒေါ်နုနုခင်သည် သားဖြစ်သူ ကိုကိုထွန်းနှင့်အတူ နိုင်ငံခြားသို့ ရောက်နေသည်ဖြစ်၏။ ဤသည်ကိုပင် မေ့လျော့နေခြင်းအတွက် ဦးထွေးသည် ဦးထွန်းတင်ကို တအံ့တသြ ဖြစ်နေရလေပြီ။ သို့သော် ဦးထွန်းတင်သည် နုနှင့်ပတ်သက်၍ ချက်ချင်း သတိထားလိုက်မိ၏။ </p>
	<p class="block_14">“မနုကိုပြောတာမဟုတ်ဘူး၊ မမကိုပြောနေတာ၊ မမရှိတယ်မဟုတ်လား။ မမကို ခေါ်ချေစမ်း” </p>
	<p class="block_14">ခက်ကပြီ။ ယခုမှပင် ဦးထွေး အခက်တကာ့ အခက်ဆုံးကို ကြုံရလေပြီ။ ဦးထွေးသည် ဦးထွန်းတင် မူးနေသည်လား၊ ရူးနေသည်လား စဉ်းစား၍ မရနိုင်တော့ပေ။ </p>
	<p class="block_14">စင်စစ် ဒေါ်ကေသီ ဤအိမ်ကြီးမှလည်းကောင်း၊ ဤအရပ်မှလည်းကောင်း ထွက်သွားသည် မှာ ရက်သတ္တတပတ်မျှပင် ကြာသေးသည် မဟုတ်။ ဒေါ်ကေသီသည် အမေရိကန်ပြည်ထောင်စု ပြန်ကြားရေးဌာန စာကြည့်တိုက်တွင် အမှုထမ်းနေသော အမှုထမ်းတဦးအနေဖြင့် အမေရိကန် ပြည်ထောင်စုရှိ စာကြည့်တိုက်များကို ခြောက်လကြာမျှ လှည့်လည်ကြည့်ရှုလေ့လာရန် လွန်ခဲ့သော အင်္ဂါနေ့ကပင် မြန်မာပြည်မှ ထွက်ခွာသွားပြီး ဖြစ်လေသည်။ </p>
	<p class="block_14">“မမ အမေရိကန်ကို သွားတယ် ဆရာ” </p>
	<p class="block_14">“ဘာပြောတယ်၊ မမ အမေရိကသွားတယ် ဟုတ်လား။ ဒါဖြင့်ရင် အခု ဒီအိမ်မှာ ဘယ်သူမှ မရှိကြတော့ဘူးလား၊ အားလုံး သေကုန်ပြီလား၊ နေဦး ဟိုခွေးကောင် ငညီကော” </p>
	<p class="block_14">“မရှိဘူး ဆရာ” </p>
	<p class="block_14">“သွား သွား ခင်ဗျားဟာ အလကားလူပဲ၊ ဒီအိမ်မှာနေပြီး ဒီအိမ်မှာ ဘာဖြစ်နေတယ်ဆိုတာ မသိဘူး။ အခု သွား” </p>
	<p class="block_14">ဦးထွန်းတင်သည် သံကုန်အော်လိုက်သည်။ </p>
	<p class="block_14">ဦးထွေးသည် ကြောက်ဆုတ် ကြောက်ဆုတ်ဖြင့် ထွက်သွား၏။ အိမ်ကြီးသည် ပြန်လည် တိတ်ဆိတ်သွားပြန်လေသည်။ အပြင်ဘက်တွင်မူ မိုးသံလေသံများ ဆူညံအော်ဟစ်နေဆဲဖြစ်၏။ </p>
	<p class="block_14">ဦးထွန်းတင်၏စိတ်သည် မတည်ငြိမ်နိုင်ပေ။ </p>
	<p class="block_14">စားပွဲပေါ်တွင် ပစ်တင်ထားသော သူ့အပေါ်အင်္ကျီကို လှမ်းယူပြီး ဆေးလိပ်ဘူးကို ရှာပြန်၏။ စီးကရက်ကို မီးညှိပြီး အားရပါးရ ဖွာပြန်လေသည်။ </p>
	<p class="block_14">ဝီစကီဖန်ခွက်ကိုလည်း ဖြည့်စွက်သောက်ပြန်၏။ </p>
	<p class="block_14">သူ ဘာတွေဖြစ်နေသည်ကို သူ မသိ။ လက်သီးကို ကျစ်ကျစ်ဆုပ်သည်လည်း အကြိမ်ကြိမ်၊ သက်ပြင်းမှုတ်ထုတ်သည်မှာလည်း အခါခါ၊ တောက် ကျယ်ကျယ်ခေါက်သည်မှာလည်း အဖန်ဖန်၊ နှုတ်မှ ရေရွတ်ကျိန်ဆဲမိသည်မှာလည်း အထပ်ထပ်။ ပြီး အတန်ကြာ တွေငေးနေပြန်သည်။ </p>
	<p class="block_14">မျက်လုံးအစုံမှ မျက်ရည်များ သွယ်ကျလာသောအဖြစ်ကိုပင် ဦးထွန်းတင် သတိမထားမိ။ </p>
	<p class="block_14">စိတ်အာရုံ၌ လူတွေ၊ လူတွေ မြောက်မြားစွာသည် ဝင်ချည် ထွက်ချည် ရှိနေ၏။ နားထဲမှာလည်း မိုးသံတွေလို၊ လေသံတွေလို၊ ရယ်သံတွေလို၊ ငိုသံတွေလို ကြားနေ၏။ </p>
	<p class="block_14">ထိုအခါ အရက်ကိုသာ ဖိသောက်သည်။ </p>
	<p class="block_6">◾</p>
	<p class="block_14">ညသည် တဖြည်းဖြည်း ရောက်လာ၏။ </p>
	<p class="block_14">မိုးပေါက်များ၏အင်အားသည် လျော့ပါးစပြုလေပြီ။ သို့သော် လုံးဝကား ရပ်စဲ၍ မသွားသေးပေ။ </p>
	<p class="block_14">ဗောက်စ်ဝက်ဂွန်းကားကလေးတစီးသည် အိမ်ရှေ့ဆင်ဝင်အောက်တွင် ထိုးရပ်လာလေ၏။ </p>
	<p class="block_14">ငယ်ငယ်သည် ကားပေါ်မှ ဒယီးဒယိုင် ဆင်းလာ၏။ ကားတံခါးကို ခပ်ပြင်းပြင်း ပြန်၍ ပိတ်လိုက်သည်။ သူ့မျက်နှာပြင်၌ မျက်ရည်စများ သွယ်ကျနေဆဲဖြစ်၏။ နှုတ်ခမ်းလွှာသည် တဆတ်ဆတ် တုန်နေပြီ။ အိမ်ရှေ့သံတံခါးဘေးဘက်မှ လူခေါ်ခေါင်းလောင်းကို လှမ်း၍ နှိပ်အံ့သောလက်သည် တုန်ယင်နေ၏။ </p>
	<p class="block_14">စဝ်ရွှေဝင်းသည် ချက်ချင်းပင် ကားပေါ်မှ ဆင်းလာပြီး ငယ်ငယ့်အပါးသို့ ကပ်လာ၏။ ငယ်ငယ်သည် လူခေါ်ခေါင်းလောင်းကို နှိပ်လိုက်သည်။ </p>
	<p class="block_14">ဦးထွန်းတင်သည် မူးယစ်ငိုက်မျဉ်းနေရာမှ ထိတ်လန့်နိုးထလာ၏။ သူ့တွင် စိတ်မှတ်အသိ မရှိသော်လည်း ခန္ဓာကိုယ်သည် ထိုင်ရာမှထကာ မှန်ပြတင်းဆီသို့ ရောက်သွား၏။ အမြင်အာရုံသည် ဆင်ဝင်အောက်သို့ မှန်ပြတင်းကို ထွင်းဖောက်ရောက်သွားလေသည်။ </p>
	<p class="block_14">ချက်ချင်းပင် စိတ်မှတ်အသိသည် ခန္ဓာကိုယ်တွင်းသို့ ထိုးဝင်ရောက်လာ၏။ စဝ်ရွှေဝင်းသည် ငယ်ငယ့်ခန္ဓာကိုယ်ကို ဖက်ယူသည်။ ငယ်ငယ်က ရုန်းထွက်သည်။ ငိုသည်။ စဝ်ရွှေဝင်းက နှုတ်မှ စကားတွတ်တွတ်ဆိုသည်။ </p>
	<p class="block_14">ထိုအခိုက်မှာပင် ဦးထွေးသည် အတွင်းဘက်မှနေ၍ သံဆွဲတံခါး ဖွင့်လှပ်လိုက်သည်။ လူငယ်နှစ်ယောက်သည် ရှဲသွား၏။ </p>
	<p class="block_14">ငယ်ငယ်သည် အိမ်တွင်းသို့ တဟုန်ထိုး ပြေးဝင်သွားလေ၏။ စဝ်ရွှေဝင်းသည် လိုက်၍ ဝင်သည်။ </p>
	<p class="block_14">ဦးထွန်းတင်သည် မူးယစ်နေခြင်းကို မေ့လျော့နေပြန်၏။ အခန်းအပြင်ဘက်သို့ ထွက်လာခဲ့သော သူ၏ခန္ဓာကိုယ်သည်မူ ယိမ်းယိုင်နေ၏။ </p>
	<p class="block_14">သူ ဧည့်ခန်းသို့ရောက်သောအချိန်တွင် ငယ်ငယ်သည် ထိုနေရာ၌ မရှိ တော့ပေ။</p>
	<p class="block_14">စဝ်ရွှေဝင်းသည်သာ ကြောင်အအ ရပ်လျက်ရှိနေသည်။ ဦးထွန်းတင်ကို ရုတ်တရက် မြင်လိုက်ရသည့်အတွက် အံ့သြသွား၏။ ဦးထွန်းတင်၏မျက်နှာပြင်၌ ပြင်းထန်သော အမျက်ဒေါသကို တွေ့ရသောအခါ ထိတ်လန့်တုန်လှုပ်သွား၏။ </p>
	<p class="block_14">ဦးထွန်းတင်သည် ဘာမျှမပြောဘဲ စဝ်ရွှေဝင်းကို စားတော့ဝါးတော့မည့် အသွင်ဖြင့် ကြည့်နေ၏။ တစုံတခုကို ပြောမည် မပြောမည်ဟု ချီတုံချတုံ ဖြစ်နေလေသည်။ </p>
	<p class="block_14">ပြီးတော့လည်း ဘာမျှဂရုပြုခြင်း မရှိဟန်ဖြင့် အိမ်ပေါ်သို့ တက်ခဲ့၏။ စဝ်ရွှေဝင်းသည် အတန်ကြာ ကြောင်ငေးနေပြီးနောက် နေရာမှ ထွက်ခွာသွားလေတော့သည်။ </p>
	<p class="block_14">ဦးထွန်းတင်သည် ငယ်ငယ်၏ အခန်းဝသို့ ရောက်လာ၏။ အခန်းတံခါးသည် ပိတ်ထား၏။ </p>
	<p class="block_14">ငယ်ငယ့်ရှိုက်သံကိုသာလျှင် ကြားရသည်။ </p>
	<p class="block_14">ဦးထွန်းတင်သည် ဘာလုပ်ရမည်မသိနိုင်ဘဲ ရှိနေ၏။ </p>
	<p class="block_14">ငယ်ငယ်သည် အခဲမကျေနိုင်ခြင်း၊ ရှက်ခြင်း၊ ကြောက်လန့်ခြင်းတို့ဖြင့် သူ့မျက်နှာကို ခေါင်းအုံးမှာ ဝှက်ကာ အားရအောင် ငိုချနေ၏။ ခန္ဓာကိုယ်သည် တသိမ့်သိမ့် လှုပ်ခါနေ၏။ </p>
	<p class="block_14">ငယ်ငယ်သည် အလုံးစုံကို မေ့လျော့ပျောက်ကွယ်သွားနိုင်ရန် ကြိုးစား၏။ </p>
	<p class="block_14">သို့သော် မေ့၍မရနိုင်။ </p>
	<p class="block_14">သည် စနေသည် တုန်လှုပ်ချောက်ချားဖွယ်သောနေ့အဖြစ် သူ၏ စိတ်အာရုံသို့ ဇွတ်ပင် ထိုးဖောက်ဝင်ရောက်နေ၏။ </p>
	<p class="block_14">အစကတော့လည်း ထီးတန်းကောလိပ်သို့အရောက် လာရောက်ခေါ်ဆောင်သော စဝ်ရွှေဝင်းကို ကျေးဇူးတင်အပ်သည်ဟု သူ ယူဆသည်။ စနေနေ့ ဖြစ်သောကြောင့် သူတက်ရမည့် သင်တန်းများသည် ၁၂ နာရီလောက်တွင် ပြီးစီးသည်။ ထိုအခါ အိမ်ကကားနှင့်အတူ စဝ်ရွှေဝင်းကား ရောက်နေသည်ကို တွေ့ရ၏။ စဝ်ရွှေဝင်းက ရုပ်ရှင်လက်မှတ်ဝယ်ထားပြီး အသင့်ဖြစ်နေသည် ဆိုသောအခါ ရုပ်ရှင်သို့ လိုက်ခဲ့သည်။ ယခုတော့လည်း ငယ်ငယ်သည် စဝ်ရွှေဝင်းနှင့် ပတ်သက်၍ အတန်အသင့် အတွယ်အတာ၊ အခင်အမင်စိတ်မျိုး ထားရှိနိုင်ခဲ့ပြီး ဖြစ်လေသည်။ ငယ်ငယ်သည် အန္တရာယ်ဆိုသည်များကို စဉ်းစားတုန်လှုပ်ခဲ့သည် မဖြစ်စဖူး။ အားလုံးသော အတွေ့အကြုံများသည် ရင်ခုန်စိတ်မောဖွယ်ဖြစ်စေကာမူ ထိုရင်ခုန် စိတ်မောဖွယ်များသည် ကြည်နူး ရွှင်ပျဖွယ်ပါတကားဟု သာမန်အားဖြင့် မှတ်ယူခဲ့မိလေသည်။ </p>
	<p class="block_14">နောက်ဆုံး အန်တီကေသီကိုယ်တိုင် ပါဝင်သော အမျိုးသမီးများ၊ အကျင့်စာရိတ္တ ဖွံ့ဖြိုးတိုးတက်ရေး အသင်းအတွက် ရန်ပုံငွေကပွဲတွင် ငယ်ငယ်သည် စဝ်ရွှေဝင်းနှင့် တွဲဖက်လာရသည်မျိုးကိုပင် ထိတ်လန့်တုန်လှုပ်ဖွယ်ရာဟု မှတ်ယူခဲ့ခြင်း မရှိပေ။ အန်တီကေသီ၏ အလို၊ စိတ်နှလုံး၏အလိုဖြင့် ငယ်ငယ်သည် ကြိမ်ဖန်များစွာ လိုက်လျောခဲ့ခြင်းဖြင့် ကြည်နူးခဲ့ရသည် များကို ကြုံခဲ့ရဖူးလေပြီ။ ကြောက်လန့် တုန်လှုပ်ဖွယ်ရာ ဟူ၍ကား မကြုံစဖူး။ </p>
	<p class="block_14">ထို့ကြောင့်လည်း စဝ်ရွှေဝင်းနှင့်အတူ ယနေ့ ရုပ်ရှင်သို့ လိုက်ခဲ့ရသည်ကိုလည်းကောင်း၊ ရုပ်ရှင်ရုံအတွင်း၌ ရင်ခုန်ရသည်မျိုးကိုလည်းကောင်း၊ အဆုံးဆိုရလျှင် အနမ်းပန်းများ ပန်ဆင်ရသည် ကိုပင် ငယ်ငယ် ကြည်နူးနှစ်သိမ့်လာခဲ့မိလေသည်။ သို့ဖြင့် စဝ်ရွှေဝင်းနှင့်အတူ ရုပ်ရှင်မှ ပြန်လာခဲ့သည်အထိ ငယ်ငယ်သည် ထိတ်လန့် တုန်လှုပ်ဖွယ်ရာကို မမြင်ခဲ့။ စဝ်ရွှေဝင်းခေါ်၍ စဝ်ရွှေဝင်း၏အိမ်သို့ လိုက်ခဲ့သည်။ ညစာကို စဝ်ရွှေဝင်းအိမ်မှာပဲစားမည် စီစဉ်သည်။ ထိုအိမ်မှာ ထိုအချိန်က လူသူတိတ်ဆိတ်ခြင်းမှ အစပြုကာ တွေ့ထိခြင်း၊ နမ်းရှုပ်ခြင်းများအထိ ငယ်ငယ် ပြုံးနိုင်ခဲ့၏။ ရင်သည် တလှပ်လှပ် တုန်ယင်သည်။ သည်မှာစ၍ ထိတ်လန့်တုန်လှုပ်ရပြီ ဆိုတော့လည်း ငယ်ငယ်သည် ပိုက်ကွန်မှာမိသော ငှက်ငယ်လို ရုန်းကန်သည်။ တွန်းထိုးသည်။ ချက်ချင်းပင် သည်သူငယ်၏ရင်မှ ရုန်းထွက်သည်။ မိုးသည်းနေသည်ကို ဖြတ်၍ပြန်မည်ပြု၏။ မည်သည့်အခြေအနေမျိုးတွင် မည်မျှထိတ်လန့် တုန်လှုပ်ရမည်ဆိုခြင်းကို ငယ်ငယ့်အတွင်းစိတ်က နိုးထသည်။ ထိုအခါ ရှက်ခြင်း၊ ကြောက်ခြင်း၊ မျက်ခြင်းတို့သည် အဟုန်ပြင်းသော ဒီရေလို လျှံတက်သည်။ </p>
	<p class="block_14">နောင်တွင် သင်းကို မတွေ့၊ မဆုံ၊ ရင်မဆိုင်တော့ဟု ငယ်ငယ်ဆုံးဖြတ်သည်။ အဆုံးစွန်စခန်းသို့ မရောက်သော်လည်း ချောက်ကမ်းပါးထိပ်မှ ကျလုတည်းခင် အဖြစ်သည် ငယ်ငယ့်ကို ဖိစီးလေပြီ။ </p>
	<p class="block_14">ဦးထွန်းတင်သည် ဘာကိုမျှ မသိ။ နားမလည်။ သိချင်သည်။ နားလည်ချင်သည်။ သို့ပေမဲ့ မသိနိုင်။ နားမလည်နိုင်။ </p>
	<p class="block_14">ယခု ဆုံးဖြတ်ချက်တခုကို ချက်ချင်းချသည်။ မနုကို အမြန်ဆုံး ပြန်လာရန် သံကြိုးရိုက် မှာကြားမည်ဟူ၍။ </p>
	<p class="block_6" id="calibre_link-125">◾</p>
</div>

<div class="calibre" id="calibre_link-40">
<h1 class="block_12" id="calibre_link-126">| ၃၆ |</h1>
	<p class="block_13">&nbsp;</p>
	<p class="block_14">ဒေါ်နုနုခင် ပြန်လည် ရောက်လာသည်ဆိုသည်နှင့် ထိုအိမ်သည် စဝ်ရွှေဝင်းအတွက် တံခါးပိတ်လေတော့သည်။ </p>
	<p class="block_14">ဒါကို မကျေနပ်နိုင်သူကား ညီညီခင်ပင်တည်း။ </p>
	<p class="block_14">မေမေကိုယ်တိုင် စဝ်ရွှေဝင်းနှင့်ပတ်သက်ပြီး နှိမ်ချချိုးဖဲ့သော စကားမျိုး ပြောဆိုလာခြင်း ကိုကား ညီညီခင်သည် လုံးဝမနှစ်သက်ပေ။ သို့ပါလျက် မေမေသည် စဝ်ရွှေဝင်းတယောက်တည်း ကိုသာ မဟုတ်၊ မိမိ၏ အသိုက်အဝန်းတခုလုံးနှင့် မိမိကိုပါ ပြစ်တင်ပြောဆိုလာသည် ဆိုခြင်းကို ညီညီခင်သည် လုံးဝ မကျေနပ်နိုင်တော့ပေ။ </p>
	<p class="block_14">တကယ်တမ်းကျတော့လည်း သည်အသက် သည်အရွယ်တွေ ရောက်ခါမှ မိဘ၏သြဇာကို နာခံနေရသည့် အလေ့အထမျိုးကို ညီညီခင် မနှစ်သက်နိုင်ပေ။ မည်သည့်နေရာမျိုးမှာမဆို ပုဂ္ဂလိက လွတ်လပ်မှုဟူသည် ရှိကောင်းသည်ဟု သူ့စိတ်က ယူဆသည်။ သည်နေရာမှာတော့ အနောက်တိုင်း လူ့အဖွဲ့အစည်းပုံစံသည် အမှန်ပင် နှစ်သက်မြတ်နိုးဖွယ် ကောင်းသည်ဟုလည်း ယူဆ၏။ စင်စစ် လူငယ်များ၏ ပြဿနာသည် လူငယ်များကိုယ်တိုင် ဖြေရှင်းခြင်းဖြင့် ပြီးစီးနိုင်သည်၊ ပြေလည်နိုင် သည်ပင် ဖြစ်သည်။ ငယ်ငယ်နှင့်ပတ်သက်သည်ကို ငယ်ငယ်သည် သူ့ဘာသာ ဖြေရှင်းနိုင်သော အသက်အရွယ်မျိုးသို့ ရောက်ပြီဖြစ်၏။ ထိုနည်းတူစွာ မိမိနှင့် ပတ်သက်သည်တို့ကိုလည်း မိမိကိုယ်တိုင် ဖြေရှင်းနိုင်သည်ဖြစ်သည်။ ငယ်ငယ့်အတွက် မိမိသည်ပင်လျှင် မောင်ဖွားတယောက် အနေဖြင့် ဘယ်အခါကမျှ အပူအပန်ထားခဲ့သည် မဟုတ်။ သူ့ကိစ္စမှာ သူ့ကိစ္စသာလျှင် ဖြစ်အပ်သည် စသည်ဖြင့် ညီညီခင် တွေးသည်။ </p>
	<p class="block_14">ထားပါတော့၊ ငယ်ငယ့်ကိစ္စနှင့်ပတ်သက်၍ မိခင်ဖြစ်သူအနေဖြင့် ပြောအပ်သည်ဆိုလျှင် ပြောပါစေ၊ သင်းမှာ မိန်းကလေး ဖြစ်ပေသည်ကို။ သို့သော် ငယ်ငယ်ကို အကြောင်းပြုကာ စဝ်ရွှေဝင်းကိုလည်းကောင်း၊ မိမိကိုလည်းကောင်း ပြစ်တင်ခြင်း၊ ပြောဆိုခြင်းကိုကား ညီညီခင် လက်မခံနိုင်ပေ။ </p>
	<p class="block_14">တကယ်တမ်း ပြောကြကြေးဆိုလျှင် လူငယ်တွေနှင့် ပတ်သက်၍ လူကြီးတွေ နားလည်နိုင်ခြင်း မရှိ။ ဤသည်မှာလည်း အထူးသဖြင့် မေမေ၏ ရှေးဆန်ခြင်း၊ မေမေ၏ အသိဉာဏ် နုံ့နဲ့ခြင်းဖြစ်သည်။ အန်တီကေသီသာဆိုလျှင် ဤလိုကိစ္စမျိုး၌ နားလည်လွယ်တတ်သည်ဟုလည်း အခဲမကျေတွေး တွေးသည်။ </p>
	<p class="block_14">သည်တော့ ညီညီခင်သည် တခါတခါတော့ သူ့အတွေ့အကြုံ၊ သူ့အဖြစ်အပျက်တွေကို ရင်ကော့ပြီး ပြောပြလိုက်ချင်သည်။ </p>
	<p class="block_14">မှန်၏။ ယခုအခါတွင် ညီညီခင်သည် အသက် ၂၀ တွင်းသို့ ရောက်ခဲ့ပေပြီ။ ဝိဇ္ဇာသိပ္ပံတန်းသို့လည်း တက်ရောက် ပညာသင်ကြားနေ၏။ စင်စစ်သူသည် မေမေနှင့် ပတ်သက်၍ မကျေမနပ် ဖြစ်ရသည်မှာ ယခုမှသာ မဟုတ်။ ဥပစာသိပ္ပံ အောင်ပြီးစက သူသည် နိုင်ငံရပ်ခြားသို့ သွားရောက်ပညာ သင်ယူလိုစိတ် ဖြစ်ခဲ့သည်။ ဒါကို အန်တီကေသီက သဘောတူသည်။ ဖေဖေ့အနေနှင့်ကား အင်း၊ အဲ လှုပ်သည်မရှိခဲ့။ သို့သော် မေမေသည် ဒိုင်ခံပြီး ကန့်ကွက်သည်။ သည်ကတည်းက မေမေ့အယူအဆကို သူ မနှစ်သက်။ သို့သော် မေမေနှင့်ပတ်သက်၍ သူသည် ဘယ်အခါမျှ အလေးအနက်ထား၍ စဉ်းစားတွေးတောခြင်း မပြုခဲ့ပေ။ </p>
	<p class="block_14">သူ့လိုလူတယောက်အဖို့တော့လည်း မေမေ့ကို မဆိုထားနှင့်၊ သည်အိမ်တအိမ်လုံးကိုပင် ဘယ်အခါမျှ အလေးအနက် စဉ်းစားတွေးတောခဲ့သည်လည်း မရှိ။ သည်အိမ်ကလူတွေနှင့် ပတ်သက်၍လည်း တယ်ပြီး ဂရုမထားချင်။ </p>
	<p class="block_14">သူ့မှာ သူ့လောကနှင့်သူ ကျေနပ်ဖွယ်ရာ ရှိလှ၏။ </p>
	<p class="block_14">မကျေနပ်စရာဆို၍ တခုသာ ပြောစရာရှိ၏။ စင်စစ် ထိုပြောစရာမှာလည်း ဟောင်းနွမ်း ညစ်ထေးကာ မေ့ချန် ပျောက်ကွယ်လောက်ဖွယ်သော အကြောင်းအရာဖြစ်သည်။ ထိုအကြောင်းမှာ ပေါက်စမနှင့်ပတ်သက်သောအကြောင်း။ သို့သော်လည်း ဒီကောင်မကလေးကို ယခုအခါ၌ သူ အမှတ်တရ မရှိတော့။ လမ်းခရီးတွင် ဖြတ်သန်းလာခဲ့ရသော အမှတ်မထင်ရှုခင်းတခုလို မေ့ဖျောက်ပစ်ခဲ့သည်။ တကယ်တမ်း အမှတ်ရစကြေး၊ စိတ်မှတ်တေးကြေးဆိုလျှင် သူ့လိုလူမျိုးအဖို့ စိတ်မှာ မဆံ့နိုင်လောက်အောင် များစွာသော အကြောင်းအရာများ ရှိပေသည်။ </p>
	<p class="block_14">ဒါတွေအားလုံးသည် ဘာမျှမထူးဆန်း။ တချိန်ကဆိုလျှင် သံရုံးအမှုထမ်း နိုင်ငံခြားသား တယောက်၏ သမီးပျိုကလေးတယောက်နှင့် သူတို့သည် အပျော်အိပ်ခဲ့ကြဖူး၏။ မည်သူကမျှ ဒါကို အရေးတယူရှိခဲ့သည် မဟုတ်။ သည်အခါ အကြောင်းစပ်လာသည်ဖြစ်သောကြောင့် အန်တီကေသီနှင့် ဆက်နွှယ်သော ကပြားမကလေးတယောက် အကြောင်းကိုကား ညီညီခင်သည် ရံဖန်ရံခါ သတိရနေတတ်၏။ ထိုကပြားမကလေး၏ အမည်သည် အင်နီတာတည်း။ </p>
	<p class="block_14">အင်နီတာသည် ဂျူး-အင်္ဂလိပ် ကပြားမကလေး ဖြစ်သည်။ သူ့အသက်သည် ၁၇ နှစ် ပတ်ဝန်းကျင်ပဲ ရှိဦးမည်။ သံရုံးလက်အောက်ဌာနတခုတွင် လက်နှိပ်စက် စာရေးမ လုပ်သည်။ </p>
	<p class="block_14">ညီညီခင်သည် အန်တီကေသီကို အကြောင်းပြုကာ ထိုကောင်မကလေးနှင့် သိကျွမ်းရသည်။ ပြီး ကပွဲများသို့ အတူသွားရသည်။ ပြီး အဆုံးစွန်သော ပျော်မွေ့ဖွယ်ရာများကို ဖန်တီးနိုင်၏။ ထိုကလေးမအတွက် မိန်းမအသုံးအဆောင် တစုံတခုကို ပေးကမ်းခြင်းဖြင့် အားလုံးကျေနပ်ကြ ရသည်။ တခုပြောစရာ ရှိသည်မှာ ညီညီခင်သည် ထိုကလေးမထံသို့ အဆက်မပြတ် ဆိုသလို တလလောက် ဝင်ထွက် သွားလာနေပြီးနောက် မကြာမီတွင် အဆက်အဆံ အသွားအလာ အချိန်ကျဲသွားခြင်းအတွက် ထိုကလေးမ စိတ်ကောက်တတ်ခြင်းပင်ဖြစ်၏။ သို့သော် ဤကိစ္စမှာ လည်း ရေးကြီးခွင့်ကျယ်ကိစ္စမျိုး မဟုတ်ပေ။ </p>
	<p class="block_14">အင်နီတာကို အကြောင်းဖက်ကာ နွေရာသီပွဲတော်ခင်း အမည်ရှိ ပျော်ပွဲစားရုံမှ ကောင်မကလေးများနှင့် သိကျွမ်းရသောအခါ ထိုကောင်မကလေးများသည်ကား ပို၍ စိတ်ကြည်နူးဖွယ် ကောင်းသည်ဟု ယူဆခဲ့ပြန်၏။ သူတို့အတွက်ကား ငွေသာ လို၏။ အချိန်မှန် သွားခြင်း၊ မသွားခြင်း စသည်များသည် မည်သို့မျှ အကျုံးမဝင်ပေ။ ဘာမျှလည်း ပူပန်ကြောင့်ကြ ရသည် မဟုတ်ပေ။ သို့သော် ကြာတော့ သင်းတို့ကို ငြီးငွေ့သည်။ </p>
	<p class="block_14">သည်မှာ မကြာခင်ကမှ ဖြစ်ပျက်ခဲ့သော အဖြစ်အပျက်တခုသည် အကျုံးဝင်လာပြန်၏။ သို့ဖြင့် ညိုမီအကြောင်းကို ဖော်ပြရန် အကြောင်းဆိုက်လာခဲ့ပြန်လေသည်။ </p>
	<p class="block_14">ညိုမီကို ညီညီခင်သည် ဥပစာတန်း နောက်ဆုံးနှစ်မှာကတည်းက တွေ့ကြုံခဲ့ရသည်။ ညိုမီကိုတော့ သူချစ်သည်။ ညိုမီကို သူ တွေ့ရ၊ ထိရ၊ နမ်းရ၊ ရှုပ်ရသည် မဟုတ်ပေမဲ့ ညိုမီကို မြင်ရုံ၊ ညိုမီကို တွေးရုံနှင့် သူ ကျေနပ်ကြည်နူးသည်။ ထို့ကြောင့် ညိုမီကိုတော့ လက်ထပ်ပေါင်းသင်း အပ်သော မိန်းမတယောက်အဖြစ် မှတ်ယူရမည်ဟု စောစောကပင် သူ ဆုံးဖြတ်သည်။ အကြောင်းစပ်မိတော့လည်း ညွှန်ကြားရေးဝန်တဦး၏ သမီးအဖြစ် သိရှိကာ အသိုင်းအဝိုင်း သဘောအရ ခင်မင်ကျွမ်းဝင်ရ၏။ ညိုမီသည် အနည်းငယ် အကဲဆတ်ဟန်ရှိသည်။ သူ့ထက်လည်း ကျင်လည်တတ်ကျွမ်း နားလည်သိမြင်သောသဘော ရှိဟန်တူ၏။ </p>
	<p class="block_14">သူ ချစ်ရေးစဆိုသည်ကို ညိုမီသည် တနှစ်နီးပါး ကြိုးရှည်လှန်ထားခဲ့၏။ သည်နှစ် ကျောင်းပြန်မဖွင့်မီမှာပင် ညိုမီနှင့် ချစ်ကျွမ်းဝင်ရပြီ ဆိုသောအခါကျတော့လည်း ညီညီခင်သည် အလုံးစုံကို မေ့လျော့ထားလိုက်၏။ </p>
	<p class="block_14">သို့ဖြင့် ကျောင်းမဖွင့်မီ နွေနောက်ဆုံးရက်များ၌ သူသည် ညိုမီနှင့်အတူ ကိုယ်ပိုင်ကား မောင်းကာ ပဲခူးဘက်သို့ နှစ်ကြိမ်လောက် သွားဖူးသည်။ ညိုမီတို့အိမ်မှာ လူကြီးများမရှိခိုက် အခြေအနေမျိုးကိုလည်း သုံးလေးကြိမ် ကြုံဖူး၏။</p>
	<p class="block_14">သည်မှာ ပူပန်ကြောင့်ကြရသည် ဆိုခြင်းကိုတော့ ပထမအကြိမ်ကြုံဖူးသည်။ အကြောင်းကား ညိုမီ ကိုယ်ဝန်ရှိမည်ဟု ထင်မှတ်ရခြင်းပင်တည်း။ သို့သော် ဤကိစ္စမျိုးအတွက် မိတ်ဆွေ အပေါင်းအသင်းတွေဆီမှ အကူအညီ၊ အကြံဉာဏ် ရပြီဆိုတော့လည်း ထိုပူပန်ကြောင့်ကြရသည် ဆိုခြင်းမျိုးသည် ဘာမျှ တုန်လှုပ် ထိတ်လန့်ဖွယ်ရာမျိုး မဟုတ်ပါတကားဟု သိရှိရပြန်၏။ ညိုမီကိုယ်ဝန်ကို ဖုံးဖိ သိုသိပ်နိုင်ပြီ ဆိုတော့လည်း သူသည် ညိုမီနှင့် ပတ်သက်၍ နောက်တကြိမ် စိုးရိမ်ပူပန်ရခြင်း မဖြစ်တော့ပေ။ သည်တော့လည်း ထိုအလုံးစုံသော အဖြစ်အပျက်များအတွက် မည်သို့မျှ တုန်လှုပ်ထိတ်လန့်ဖွယ် မဖြစ်အပ်သည်ကို ဖော်ပြနားလည်စေချင်သည်ဟု တခါတခါ ဆန္ဒဖြစ်သည်။ </p>
	<p class="block_14">ဦးထွန်းတင်ကိုယ်၌ကမူ ဇနီးဖြစ်သူ ပြန်လည် ရောက်ရှိလာသည်မှစ၍ ဤကိစ္စများတွင် မည်သို့မျှ ဝင်ရောက်စွက်ဖက်ခြင်း မပြုလိုတော့ပေ။ ဒေါ်နုနုခင် ပြန်လည်ရောက်ရှိလာပြီ ဖြစ်သောကြောင့် သားသမီးကိစ္စများကို ကလေးတို့မိခင်ကပင် ထိန်းသိမ်း ဆောင်ရွက်သွားမည်ဟု သူယုံကြည်စွဲမြဲထား၏။ </p>
	<p class="block_14">သူ့အဖို့တော့လည်း ယခုလို အခြေအနေမျိုး၌ သားသမီးရေးကိစ္စထက် အခြား အရေးကြီးသော ကိစ္စများကို ရင်ဆိုင်နေရပြီ ဖြစ်ရာကား အခါမလပ်လျှင် ပင်ပန်းရခြင်း၊ စိတ်ရှုပ်ထွေး နောက်ကျုရခြင်းတို့ကို ရင်ဆိုင်လာရသည်ဟု ထင်မှတ်၏။ </p>
	<p class="block_14">ရက်များမကြာမီကဆိုလျှင် ဝန်ကြီးကိုယ်တိုင်က အထင်မှားခြင်း၊ ပြစ်တင် ပြောဆိုခြင်းကို မမျှော်လင့်ဘဲ ခံယူရလေသည်။ ယခင်က သူ့ဆရာဖြစ်သော ဝန်ကြီးနှင့်အတူ လုပ်ခဲ့သည့် လေးငါးနှစ်အတွင်း မည်သည့်ပြဿနာ ကြီးငယ်မျှ မပေါ်ပေါက်ခဲ့ဖူးပါလျက် ယခုအခါ၌ ဘာမျှပြောပလောက်ဖွယ် မဟုတ်သော ပြဿနာ အသေးအဖွဲများ ပေါ်ပေါက်လာခြင်း၊ မကြာမီရက်အတွင်းက အလွန်ကြီးကျယ်သော ပြဿနာ ပေါ်ပေါက်လာခဲ့ခြင်းတို့အတွက် သူသည် အတွင်းဝန်အလုပ်ကိုပင် စိတ်ပျက်စပြုလာ၏။ </p>
	<p class="block_14">အလွန်ကြီးကျယ်သော ပြဿနာဟုသာ ဆိုရသည်။ စင်စစ်ကိစ္စမှာ ကြီးကျယ်သောပြဿနာ ဟူ၍ကား သူအမှတ်မထားမိခဲ့သည်မှာ အမှန်ပင်။ အမှန်ကိုဆိုလျှင် ဝန်ကြီးအဆင့် ရရှိထားပြီးသူ တဦးတယောက်အနေနှင့် မည်သို့သော အစီအမံ၊ အမိန့်အာဏာမျိုးကိုမဆို အခါမလပ် သုံးစွဲနိုင်ခွင့် ရှိသည်ကို ဦးထွန်းတင်သည် နားလည်ပြီး ဖြစ်လေသည်။ သို့သော် ဝန်ကြီးသည် ကုလားသူဌေး တဦးထံက မြေကွက်တကွက် ရရှိရေးအတွက် မိမိကို အရေးကုန် လွှဲအပ်ခဲ့ခြင်းနှင့် ပတ်သက်ခဲ့သည် ကို မူလကပင် ဦးထွန်းတင်သည် သဘောပေါက်ခြင်း မရှိခဲ့ပေ။ </p>
	<p class="block_14">ထိုကုလားသူဌေး ဆိုသူမှာလည်း မြန်မာပြည်သို့ ရောက်လာခဲ့သည်မှာ ကြာမြင့်သည် မဟုတ်စေကာမူ မြန်မာအစိုးရ အာဏာရှိအပိုင်း၌ အလွန်လျှင် ဝင်ဆံ့သူဖြစ်၏။ ထိုကြောင့်လည်း ထိုကုလားပိုင်သည်ဆိုသော မြေကွက်ကို ဝန်ကြီး အပိုင်ရှိရေးအတွက် အတွင်းဝန်ဦးထွန်းတင်က ခေါ်ယူခြိမ်းခြောက်ခြင်းနှင့် ပတ်သက်၍ ထိုကုလားသည် သူနှင့် နီးကပ်ရာ ဝန်ကြီးတဦးကို တိုင်တန်းလေတော့သည်။ ထိုအခါ ဤကိစ္စသည် ရှုပ်ထွေးစ ပြုလာ၏။ </p>
	<p class="block_14">စင်စစ် ထိုမြေကွက်သည် မူလက မြန်မာယာသမားများ၏ ခြံစိုက်ပျိုးရာ မြေကွက်ဖြစ်သည်။ စစ်မဖြစ်မီကမူ ကုလားသူဌေးတယောက်က ထိုမြေကွက်ကို အပိုင်စီးကာ စက်ရုံတည်ဆောက်ရန် ကြံစည်ခဲ့ဖူး၏။ သို့ဖြင့် ခြံစိုက်သူများထံက ထိုမြေကွက်ကို ကုလားသူဌေးသည် အပိုင်သိမ်းယူခဲ့၏။ ထို့နောက် မကြာမီပင် စစ်ကြီးဖြစ်လာ၍ ကုလားသူဌေးလည်း အိန္ဒိယသို့ ပြန်ရလေ၏။ ထို သူဌေးဆိုသူသည် အိန္ဒိယအသွား ရခိုင်ရိုးမတွင် သေဆုံးခဲ့ပြီးဖြစ်၏။ သို့သော် မည်သို့သော အဆက်အသွယ်မျိုးဖြင့် ဆက်သွယ်သိရှိလာခဲ့သည် မဆိုနိုင်။ စစ်ပြီးသည်နှင့် မြန်မာပြည်သို့ ရောက်လာသော နောက်ကုလားသူဌေးသည် ထိုမြေကွက်ကို သူ တဆင့် ဝယ်ယူပြီးဖြစ်ကြောင်း စာချုပ်စာတမ်း အထောက်အထား ပြကာ လက်ဝါးကြီးအုပ်ခဲ့၏။ </p>
	<p class="block_14">ထို့နောက် ထိုနေရာတွင် နေထိုင်သော အိမ်ခြေ ၃ဝဝ ကျော်ရှိသည့် ယာသမားများထံက အခွန်အခကို သူ ကောက်ယူခဲ့လေသည်။ </p>
	<p class="block_14">ယခု ရွေးကောက်ပွဲပြီးစကမူ ထိုကုလားသူဌေးသည် မည်သို့သော ကြိုးပမ်းမှုမျိုးကို ကြိုးပမ်းခဲ့သည် မဆိုနိုင်။ ထိုရပ်ကွက်မှ တဲအိမ်များကို ဖျက်သိမ်းရန် ကြိုးပမ်းခဲ့ရာ ထိုနေရာမှ မြန်မာယာသမား အိမ်ထောင် ၃ဝဝ ကျော်တို့မှာ အိုးမဲ့အိမ်မဲ့ ဖြစ်ကြလေတော့သည်။ ဤသို့ဖြင့် ကုလားသူဌေးသည် မြေကွက်ကို ရှင်းလင်းပြီး အကွက်ရိုက်ကာ မြေကွက်တဝက်ကျော်ကျော်ကို ရောင်းချလိုက်၏။ </p>
	<p class="block_14">ယခုအခါ၌ ယာမြေကွက်များပေါ်တွင် တိုက်အုတ်မြစ်များပင် ချလေပြီ။ ဤတွင် ဦးထွန်းတင်၏ ဝန်ကြီးသည်လည်း တဧကလျှင် ခုနစ်သောင်းအဆို၊ ရောင်းဈေး ငါးသောင်းထားသော မြေကွက်မှ မြေနှစ်ဧကလောက်ကို ရယူလိုချင်၏။ </p>
	<p class="block_14">ထို့ကြောင့် ဦးထွန်းတင်သည် ဝန်ကြီး၏ ခိုင်းစေချက်အရ ထိုမြေပိုင်ရှင် ကုလားသူဌေးကို တွေ့ဆုံပြီး ဝန်ကြီးအတွက် မြေနှစ်ဧက သီခြားပိုင်ဆိုင်ခွင့်ရရန် ခြိမ်းခြောက်တောင်းဆိုခဲ့လေသည်။ </p>
	<p class="block_14">သို့သော် ယခုမူ ပြဿနာသည် ကုလားသူဌေးနှင့် အတွင်းဝန်မင်းကြားသို့ ရောက်လာ၏။ ကုလားသူဌေးက သူနှင့် နီးစပ်သော ဝန်ကြီးကို တိုင်၏။ ထိုဝန်ကြီးက စသုံးလုံးကို အကြောင်းကြား၏။ ဤသို့ဖြင့် စသုံးလုံးက အတွင်းဝန်ဦးထွန်းတင်ကို စစ်ဆေးလေတော့သည်။ </p>
	<p class="block_14">သည်အခါ ဦးထွန်းတင်သည် အမှန်ကို ထုတ်ဖော်ပြောဆိုရန် ဝန်လေးနေ၍ မဖြစ်တော့ပေ။ အမှန်ကို ထုတ်ဖော်ပြောဆိုပြီ ဆိုတော့လည်း ဤပြဿနာမှာ ဝန်ကြီးနှစ်ဦး၏ အချင်းများမှု ပြဿနာအထိ ကြီးမားလာခဲ့လေတော့၏။ </p>
	<p class="block_14">မည်သို့ဖြစ်စေ ဦးထွန်းတင်၏ ဝန်ကြီးသည် ဤကိစ္စနှင့် ပတ်သက်၍ ဦးထွန်းတင်သည် ကုလားသူဌေးကို မီးသေအောင် မလုပ်နိုင်ရပါမည်လားဟူ၍ လည်းကောင်း စသုံးလုံးအရာရှိများအား မိမိက စေခိုင်း၍ လုပ်ရသည်ဖြစ်ကြောင်း ပြောရပါမည်လား ဟူ၍လည်းကောင်း ဦးထွန်းတင်အား ပြစ်တင်ပြောဆိုခြင်း ပြုလေ၏။ </p>
	<p class="block_14">“ခင်ဗျားဟာ အတွင်းဝန်လုပ်နေပြီး ဒီလောက်ကလေးကိုမှ အားမကိုးရဘူး၊ အလကားပဲ၊ ပြီးတော့ ခင်ဗျားလုပ်ပုံကိုကြည့်စမ်း၊ တကယ်တမ်းသာ ဒုက္ခရောက်စရာရှိရင် ကျုပ်မရောက်ရပါလား၊ ဒီမှာ ဦးထွန်းတင် ခင်ဗျားတို့ အရင်အချိန်တွေတုန်းက လုပ်ချင်တာ လုပ်လာခဲ့ကြတာမျိုးကျ ခင်ဗျားဟာ ဘာမဆို ပိပိရိရိ လုပ်နိုင်ပြီး ကျုပ်နဲ့ကျမှ အစထောင်လာတာမျိုးကိုတော့ ကျုပ်မကျေနပ်ဘူး။ အင်း တခုတော့ ကျုပ်ပြောလိုက်ပါရဲ့။ ခင်ဗျားက ခင်ဗျားရဲ့ဝန်ကြီးဟောင်း အပေါ်မှာ သံယောဇဉ်ရှိနေလို့ ကျုပ်ကို ခွကလန့်လုပ်တာမျိုးဆိုရင် ခင်ဗျား အသိပဲသာမှတ်” </p>
	<p class="block_14">ဟူသော ဝန်ကြီး၏ ကြိမ်းမောင်းသံကို သူ ခေါင်းငုံ့ခံရသည်။ </p>
	<p class="block_14">ထိုနေ့က ဝန်ကြီး၏ အကြိမ်းအမောင်း ခံရပြီ ဆိုသောအခါ ရုံးမှာလည်း တရုံးလုံးကို ဆူပူကြိမ်းမောင်းရတော့သည်။ စိတ်တနေရာကတော့ အတွင်းဝန်ရာထူးက ပြောင်းမည်ဟုပင် အကြံဖြစ်သည်။ </p>
	<p class="block_14">သည်ထဲမှာ သခင်ဖေသိန်းလိုလူမျိုးက တမှောင့်။ </p>
	<p class="block_14">တာရှည်သည်းမခံနိုင်လွန်းသဖြင့် ယခင်က တွဲ၍ အလုပ်လုပ်ခဲ့ရသော ဝန်ကြီးထံသွားပြီး အကြောင်းစုံ ပြန်ကြားပြီ ဆိုသောအခါ </p>
	<p class="block_14">“ဒီမှာ ဦးထွန်းတင် ခင်ဗျားဘာမှ စိတ်မညစ်နဲ့၊ ဒီလူတွေဟာ ဘယ်လိုလူစားတွေဆိုတာ ကျုပ်တို့သိတယ်၊ တကယ်တော့ ဝန်ကြီးအဖွဲ့ထဲမှာကို သူခိုးတွေ၊ လူလိမ်တွေ ရှိတယ်ဆိုတာ တိုင်းပြည်က သိသလို ကျုပ်တို့ ဥက္ကဋ္ဌကြီးလည်း သိတာပဲ၊ တချိန်တော့ ပွဲကြီးပွဲကောင်း ကြုံရမှာပေါ့ဗျာ။ အေး တခုတော့ ကျုပ်ပြောထားမယ် ဦးထွန်းတင်။ ခင်ဗျားအနေနဲ့ ခုနေ အလုပ်ပြောင်းချင်ရင် ညွှန်ကြားရေးဝန် ရာထူးလောက်တော့ အချိန်မရွေးရအောင် ကျုပ် လုပ်ပေးနိုင်ပါတယ်၊ ဒါပေမဲ့ ခင်ဗျား အဲဒီနေရာမှာပဲ ရှိနေစေချင်တယ်။ ဟိုလူတွေ ဘာလုပ်ကြတယ် ဆိုတာ သိရတာပေါ့ဗျ။ ဘာဖြစ်ဖြစ် သူတို့အကြံအစည်တွေ သိအောင် စုံစမ်းပြီး ကျုပ်ကို လာလာပြောပြပါ” </p>
	<p class="block_14">ဟူသောစကားဖြင့် မိမိအား စုံထောက်ခန့်လိုက်ပါတကားဟု သိခဲ့ရသည်။ </p>
	<p class="block_14">စိတ်မှာက မကြည်လင်။ </p>
	<p class="block_14">ရုံးမှာသာ သည်လိုစိတ်ရှုပ်စရာ၊ ပင်ပန်းနွမ်းနယ်စရာများနှင့် ရင်ဆိုင်ခဲ့ရသည် မဟုတ်။ အိမ်ကို ရောက်တော့လည်း သူလျစ်လျူရှုထားသော ပြဿနာကို ရင်ဆိုင်ရပြန်သည်။ </p>
	<p class="block_14">“ကိုကို ညီညီကို ဘာမှ မဆုံးမတော့ဘူးလား၊ ဒီလိုပဲ ညီညီထင်တိုင်း လုပ်နေတာကို ကိုကိုကြည့်နေမှာလား” </p>
	<p class="block_14">ဟူသောစကားသည် ဒေါ်နုနုခင်ထံမှ မကြာမကြာ ကြားရမြဲသောစကား ဖြစ်လေသည်။ </p>
	<p class="block_14">ယနေ့လည်း ရုံးမှအပြန်တွင် ဒေါ်နုနုခင်သည် ထိုစကားဖြင့် ခရီးဦးကြို ပြုလာ၏။ ခါတိုင်းက သည်စကားမျိုး ကြားရလျှင် ဘာမျှရေးကြီးခွင့်ကျယ် တုန်လှုပ်ခဲ့ရသည် မဟုတ်သော်လည်း </p>
	<p class="block_14">“ဘာလဲ မနု၊ ဘာဖြစ်တာလဲ၊ နေစမ်းပါဦး မနုရာ၊ ကျုပ်ဟာ ရုံးကပြဿနာတွေကိုလည်း ဖြေရှင်းရ၊ အိမ်ကပြဿနာတွေဆိုလည်း ဖြေရှင်းရလောက်တဲ့ ဦးနှောက်မျိုး ဘယ်လိုမွေးရမှာလဲ၊ ဒီညီညီ့ပြဿနာကလည်း နေ့တိုင်းလိုပဲ ပေါ်နေရော့လား” </p>
	<p class="block_14">ဒေါသသည် ရောထွေးနေ၏။ </p>
	<p class="block_14">ဒေါ်နုနုခင်သည် ဦးထွန်းတင်ထံက မမျှော်လင့်သော မျက်နှာထား၊ မမျှော်လင့်သောစကားကို ကြားလိုက်ရသည့်အတွက် အံ့သြတွေဝေသွား၏။ </p>
	<p class="block_14">“ကိုကို တခြားပြဿနာနဲ့ စိတ်ရှုပ်လာရတယ် ဆိုရင်လည်း အခု ဘာမှမပြောချင် နေနိုင်ပါတယ် ကိုကို၊ ဒါပေမဲ့ ညီညီအဖြစ်ကိုတော့ ကိုကို သိအောင်” </p>
	<p class="block_14">“တော်စမ်းပါ မနုရယ်၊ တော်စမ်းပါ” </p>
	<p class="block_14">ဦးထွန်းတင်သည် သူ၏ခန္ဓာကိုယ်ကို အိပ်ရာတွင်ပစ်လှဲချရင်း အော်ဟစ်ပြောဆိုလိုက်လေ၏။ </p>
	<p class="block_14">“တကယ်ကျတော့ မင်းလည်း အိမ်ထဲမှာနေပြီး သားတွေ၊ သမီးတွေကို ထိန်းပုံထိန်းနည်းဟာ ဟုတ်ကို မဟုတ်သေးဘူး” </p>
	<p class="block_14">“ဘာမဟုတ်တာလဲ ကိုကို” </p>
	<p class="block_14">ဦးထွန်းတင်သည် ပက်လက်လှန်နေရာမှ ဝုန်းခနဲ ထလိုက်သည်။ သူ့ဒေါသသည် အလိုလိုပဲ တောက်လောင်ပြီးဖြစ်နေ၏။ </p>
	<p class="block_14">“ဪ ကိုယ်ကိုယ်တိုင် ဘာတွေလုပ်လို့ ဘယ်လိုမဟုတ်တာလဲ ဆိုတာကို ခင်ဗျားက မသိဘူးပေါ့ ဟုတ်လား၊ ကဲ ခင်ဗျားမသိရင် ကျုပ်ပြောပြမှာပေါ့၊ ထိုင်” </p>
	<p class="block_14">ဒေါ်နုနုခင်သည် မိမိလင်သား၏ စိတ်တုန်လှုပ်နေခြင်းကို နားမလည်နိုင်သဖြင့် တွေနေဆဲ ဖြစ်၏။ </p>
	<p class="block_14">“ဒီမှာ မနု၊ တခုတော့ ကျုပ်ပြောမယ်၊ ခုအချိန်မှာ ဒီသားတွေ၊ သမီးတွေဟာ အပျို၊ လူပျိုတွေ ဖြစ်ကုန်ပြီ၊ သူတို့အကြောင်းသူတို့သိတယ်၊ ဒီအချိန်ကျမှတော့လည်း ကျုပ် ဒင်းတို့နဲ့ ပတ်သက်ပြီး နေရာတကာမှာ စိတ်ရှုပ်မခံချင်ဘူး” </p>
	<p class="block_14">ဒေါ်နုနုခင်သည် ထိုစကားကို ကြားလိုက်ရသည့်အတွက် အံ့သြသည်။ နားလည်း မလည်နိုင်၊ သဘောလည်း မပေါက်နိုင်။ </p>
	<p class="block_14">“နေစမ်းပါဦး ကိုကို၊ အခု ကိုကိုဘာပြောနေတာလဲ” </p>
	<p class="block_14">“ဘာပြောရမလဲ မနု၊ မင်းဟာ အမြဲတမ်း ညီညီ့ပြဿနာကိုပဲ စကားလုပ်လုပ်နေလို့” </p>
	<p class="block_14">“ဒါကတော့ ကိုကိုရယ်၊ ကိုကို့သားရဲ့ အခြေအနေကမှ မဟုတ်တာ” </p>
	<p class="block_14">ဒေါ်နုနုခင်၏အသံသည် နူးညံ့ပျော့ပျောင်းဆဲဖြစ်၏ </p>
	<p class="block_14">“ဘာမဟုတ်တာလဲ၊ ဒီကောင် ဘာတွေဖြစ်နေလို့လဲ” </p>
	<p class="block_14">“ဘာရမလဲ ကိုကို၊ နေ့လယ်က အိမ်ကို ကောင်လေးတွေ၊ ကောင်မလေးတွေ ခေါ်လာတယ်၊ အိမ်အပေါ်ထပ်မှာ ဝုန်းဒိုင်းဆန်အောင် ချိန်ဂျာဖွင့်ပြီး ကတယ်” </p>
	<p class="block_14">“အဲဒါ ဘာဖြစ်သလဲ၊ ဒါဟာ ရာဇဝတ်မှုလား”</p>
	<p class="block_14">ဒေါ်နုနုခင်သည် မျက်လုံးပြူးသွား၏။ </p>
	<p class="block_14">“ဘယ်လိုပြောလိုက်တာလဲ ကိုကို” </p>
	<p class="block_14">“ကတာခုန်တာဟာ ရာဇဝတ်မှုလားလို့ မေးလိုက်တာပဲ၊ မင်း မကြားဘူးလား” </p>
	<p class="block_14">ယခုအချိန်တော့ ဒေါ်နုနုခင် သည်းမခံနိုင်တော့ပေ။ </p>
	<p class="block_14">အမှန်ဆိုရလျှင် သည်လင်သည်မယားတွေ လက်ထပ်ပေါင်းသင်းလာခဲ့သည်မှာ အနှစ် ၂ဝ ကျော်ခဲ့ပေပြီ။ ယခုအခါ အသက်အရွယ်အားဖြင့် လူကြီးပိုင်း ရောက်ကြပြီ ဖြစ်သောကြောင့် အချို့အချို့သော အသုံးအနှုန်းများကို ကလေးကလား ဆန်သည်ဆိုကာ ပြင်ဆင်သုံးနှုန်းလာခဲ့ကြ သည်မှန်၏။ ‘မင်း’ လို၊ ‘ကျုပ်’ လို ‘မနု’ လို နာမ်စားတွေ၊ အခေါ်ဝေါ်တွေကို ဦးထွန်းတင်သည် မကြာမီက အစပြု သုံးနှုန်းခဲ့လေသည်။ ဤသို့သော အပြောင်းအလဲများကို ဒေါ်နုနုခင်သည် အခြေဆိုး အနေဆိုး ပြောင်းလဲခြင်းဟု မယူဆခဲ့။ </p>
	<p class="block_14">သို့ပေမဲ့ ယခုတကြိမ် ဒေါနှင့်မာန်နှင့် ပြောကာဆိုကာ သုံးနှုန်းလာခဲ့သည်ကိုတော့ ရင်ထဲကအောင့်လှသည်။ ပြီး အကြောင်းအရာနှင့် ပတ်သက်၍ မကျေနပ်မှုကလည်း ကြီးမားလာသည်။ </p>
	<p class="block_14">သည်တော့ …</p>
	<p class="block_14">“နေပါဦး ကိုကို၊ ကိုကို့ဘာသာ ရုံးမှာ ဘာဖြစ်လာတယ်ဆိုတာ နု ဘာမှမသိဘူး၊ ဒါပေမဲ့ နုကိုတော့ ကိုကို ခုလို အရွဲ့တိုက်ပြီး မပြောသင့်ဘူး” </p>
	<p class="block_14">“အလို ခက်ရချည့် မနုရာ၊ ဒီမှာ ဒီမှာ ဒီစကားဟာ အရွဲ့တိုက်နေတာ မဟုတ်ဘူး၊ ကဲ ခင်ဗျားပြောသလို ညီညီတို့လူသိုက် အိမ်ပေါ်မှာ ကကြပါပြီတဲ့ အဲဒါဘာဖြစ်သလဲ” </p>
	<p class="block_14">ယခုတော့လည်း ဦးထွန်းတင်သည် တနေ့လုံး ရင်ဆိုင်ခဲ့ရသောပြဿနာကို လုံးဝ မေ့လျော့နေ၏။ </p>
	<p class="block_14">ဒေါ်နုနုခင်သည် နားထဲကပူလာသည်။ မျက်လုံး၌ ဦးထွန်းတင်၏ ရုပ်သွင်သည် ကြောက်မက်ဖွယ် ဖြစ်လာသည်ဟု ထင်မှတ်လာ၏။ ဒါကို သူ မကျေနပ်။ </p>
	<p class="block_14">“အော၊ ဘာဖြစ်သလဲဟုတ်လား၊ ပြဿနာကိုလည်း ဆုံးအောင် နားထောင်စမ်းပါဦး၊ ဒီလိုနေရာမျိုးမှာ ကိုယ့်သားက တခြားမိန်းကလေးတွေ ကောင်လေးတွေ ခေါ်လာပြီး ရင်ဘတ်ချင်းကပ် ကကြတာကို ဘာမှမှုစရာမလိုဘူးလို့ ရှင် ထင်တတ်နေပြီကို” </p>
	<p class="block_14">“အေးလေ အေးလေ၊ ဒါဟာ အထက်တန်းကျတဲ့လူတွေရဲ့ သားသမီးတိုင်း ကျင့်သုံးနေတဲ့ အလုပ်တခုပဲဥစ္စာ” </p>
	<p class="block_14">“နေစမ်းပါဦး၊ ဒီကပြောတာကို ဆုံးအောင် နားထောင်စမ်းပါဦး၊ အသက်ကြီးလာမှ ဒီလောက် စိတ်တိုတတ်တာကို ကျွန်မ မကြိုက်ဘူး” </p>
	<p class="block_14">“ဘာပြောတယ်” </p>
	<p class="block_14">“ဘာပြောရမလဲ၊ သူတို့က ကရုံမဟုတ်ဘူး။ မိန်းကလေးအဖော် လိုတယ်ဆိုပြီး ကျွန်မသမီးကိုပါ ခေါ်အကခိုင်းတယ်။ ကျွန်မသမီးလေးက မကလို့ ဒင်းတို့ချင်း ရန်ဖြစ် စကားများရတယ်။ ဒါနဲ့ ကျုပ်နဲ့ပါ စကားများကြရရော။ ဒီတော့ သူ့အပေါင်းအသင်းကအစ ကျွန်မကို မလိုတဲ့အကြည့်၊ ရှုတ်ချတဲ့အကြည့်နဲ့ ကြည့်တယ်။ ဒီလူရမ်းကား ကလေးတွေရဲ့ရှေ့မှာ ရှင့်သားက ကျွန်မကိုလည်း အမေတယောက်အမှတ် စကားမပြောဘဲ အရူးတယောက်အဖြစ်နဲ့ ပြောသွားတယ်” </p>
	<p class="block_14">“ဒီနေရာမှာတော့ မင်းမှားတာပဲ” </p>
	<p class="block_14">“ဘာရယ်” </p>
	<p class="block_14">“မင်းမှားတယ်၊ သူတို့ဘာသာကတာကို မင်း ဘာမျှပြောဖို့မလိုဘူး၊ ငယ်ငယ်လည်း ခေါင်းမာလွန်းတယ်” </p>
	<p class="block_14">“ဘုရားရေ၊ အတွင်းဝန်မင်း၊ ရှင် ဘယ်လိုပြောလိုက်တာလဲ၊ တချိန်ကတော့ ရှင်သမီး ချက်ချင်းပဲ ရေတိမ်နစ်ရတော့မလိုနဲ့ ကျွန်မကို ရေးကြီးသုတ်ပျာ မှာခဲ့တယ် မဟုတ်လား” </p>
	<p class="block_14">ဒေါ်နုနုခင်သည်လည်း အထေ့အငေါ့ သုံးလာခဲ့ရလေသည်။ </p>
	<p class="block_14">“အေး ဟုတ်တယ်၊ ဒါကလည်း မဖြစ်သင့်တာ ဖြစ်ကုန်မှာစိုးလို့၊ ပြီးတော့ ကိုယ့်တယောက်တည်းအနေနဲ့ အစစ တာဝန်ယူရလွန်းလို့” </p>
	<p class="block_14">“နေစမ်းပါဦး ဝန်မင်းရဲ့၊ ဝန်မင်း ဦးနှောက်မှ ကောင်းသေးရဲ့လား၊ သမီးလုပ်တဲ့လူဟာ ဒီလိုပေါက်လွှတ်ပဲစား အမူအကျင့်တွေကြောင့် ဒုက္ခရောက်ရတော့မယ့် အခြေအနေမျိုး ကြုံခဲ့ရပြီးမှ အခု ပေါက်လွှတ်ပဲစားတွေနဲ့ကျတော့ ရှင်ကြည်ဖြူချင်သလား” </p>
	<p class="block_14">“မင်း ငါ့ကို ဒီလိုမပြောနဲ့ မနု၊ ခု ငါပြောနေတာဟာ တရားသဖြင့် ပြောတာ၊ ခက်တယ် မနု၊ မင်းလည်း အတော်ခက်သေးတယ်” </p>
	<p class="block_14">“ဘယ်သူက ခက်တာတုံး” </p>
	<p class="block_14">“မင်းခက်တာကို ပြောမလို့၊ ဒီမှာ မနု၊ ဒီခေတ်ဟာ မင်းအပျိုတုန်းက ခေတ်မျိုးတော့ မဟုတ်ဘူးကွဲ့၊ ဒါကိုတော့ မင်းနားလည်ရမယ်၊ လူငယ်တွေနဲ့ ပတ်သက်လို့ ထိုက်သင့်တဲ့လွတ်လပ်မှု ကိုတော့ ပေးရမှာပဲ။ ခေတ်မီတဲ့ အနောက်နိုင်ငံတွေမှာတောင်မှ ဒီထက်မက လွတ်လပ်မှု ပေးထားတယ်။ အထက်တန်းစားတွေရဲ့ သားသမီးဆိုတာတွေဟာ အသိဉာဏ်နဲ့ချည်းပဲ။ ဒီလိုလူစားတွေမှာ စောင့်စည်းအပ်တဲ့ စည်းကမ်း ရှိပြီးသား။ အေး တခုတော့ရှိတယ်။ အောက်တန်းစားတွေက ဒီအပြုအကျင့်ကို လိုက်တုရင်တော့ သူတို့ထိုက်နဲ့ သူတို့ကံပေါ့” </p>
	<p class="block_14">“နေစမ်းပါဦး၊ ကျွန်မတို့သမီးကို စော်ကားတယ်ဆိုတာကတော့ကော” </p>
	<p class="block_14">“ဒါကိုစော်ကားတယ်လို့ မင်းကို ဘယ်သူက ပြောသလဲ” </p>
	<p class="block_14">“အော ခုတော့ ရှင်က ကျွန်မနဲ့ တမင် ကဏ္ဍကောစလုပ်လာပြီပေါ့လေ” </p>
	<p class="block_14">“ဘာကဏ္ဍကောစလုပ်တာလဲ။ ငါ မင်းကို အသေအချာ ပြောတယ် မဟုတ်လား။ ကလေးတွေနဲ့ ပတ်သက်ရင် ထိုက်သင့်တဲ့ လွတ်လပ်မှုတော့ ပေးရမယ်။ အထူးသဖြင့် သူ့ဆိုစိုင်ယာတီနဲ့ သူကျင့်သုံးအပ်တာတွေမှာ မချုပ်ချယ်ပါနဲ့လို့ ပြောထားတယ် မဟုတ်လား။ ငယ်ငယ့်ကိစ္စဆိုတာ မဖြစ်ခင်က တားဆီးတဲ့သဘော ပြောတာ။ သေသေချာချာ စဉ်းစားတော့လည်း ငါကိုယ်တိုင် အစိုးရိမ်လွန်တာပဲ။ ဗစ်တာလို လူကြီးလူကောင်းရဲ့သားသမီးဟာ ဒီလို ပရမ်းပတာ မလုပ်ဘူးလို့ ငါ စဉ်းစားမိတယ်” </p>
	<p class="block_14">“ဒါဖြင့် သမီးတွေ၊ သားတွေ ရင်ချင်းပွတ်နေတာကို ကျွန်မတို့က ထိုင်ကြည့်နေရမှာလား” </p>
	<p class="block_14">“မင်း ဒီလိုအဓိပ္ပာယ်မရှိတဲ့ စကားမပြောနဲ့” </p>
	<p class="block_14">“ဘာအဓိပ္ပာယ်မရှိရမှာလဲ၊ ခု ရှင်ပြောတာ ဒီသဘောရောက်နေတာပေါ့” </p>
	<p class="block_14">“တော်စမ်း မနု၊ တော်စမ်း၊ မင်းပြောနေတာဟာ လွန်လာပြီ၊ မင်းသဘော၊ မင်းသဘော၊ နောက်ဆိုရင် မင်း ငါ့ကို ဘာမှလာမပြောနဲ့” </p>
	<p class="block_14">ဦးထွန်းတင်သည် ပြောပြောဆိုဆို အိပ်ရာမှထပြီး ဝုန်းဝုန်းဒိုင်းဒိုင်း ထွက်သွားလေတော့ သည်။ </p>
	<p class="block_14">ဒေါ်နုနုခင်သည် ဒေါသစိတ်ပြင်းထန်ခြင်းဖြင့် လင်သား၏နောက်သို့ လိုက်သေး၏။ မမီ။ </p>
	<p class="block_14">တကယ်တမ်းကျတော့လည်း သည်ပြဿနာတွေကို ရင်ဆိုင်ရမည်မှာ မလွယ်ပါတကားဟု ဒေါ်နုနုခင် နားလည်လာရ၏။ အစက သူ ပြန်လည် ရောက်လာခဲ့ရာတွင် ခင်ပွန်းသည်ကိုယ်တိုင် သမီးဖြစ်သူကို အကြောင်းပြုကာ မိမိနှင့် တဖက်တည်း ရပ်မည်အထင်နှင့် ဝမ်းမြောက်အားတက်ခဲ့ ရသေး၏။ ယခုသည်စကားမှာ ငြင်းခုံလာရပြီ ဆိုတော့လည်း ဒေါ်နုနုခင်သည် စိတ်ပျက် အားလျော့လာရသည်။ </p>
	<p class="block_14">တခါတခါတော့ ဦးထွန်းတင်ပြောသလို အထိုက်အလျောက် လွတ်လပ်မှု ဆိုတာမျိုးကို သားသမီးများအတွက် ထားရှိရန် ဒေါ်နုနုခင် စဉ်းစားမိသေးသည်။ သို့ပေမဲ့ သူနားမလည်။ </p>
	<p class="block_14">အမှန်ပင် မိမိသည် စေတနာနှင့် အလှမ်းကွာသည်လား၊ စဉ်းစားမိသေး၏။ သို့ပေမဲ့ ဒေါ်နုနုခင်၏ အတွေးသည် မရဲတင်း။ </p>
	<p class="block_14">သည်သား သည်သမီးတွေ ကြီးပြင်းလာခါမှ သည်ပြဿနာတွေနှင့် ရင်ဆိုင်ရသည်ကိုကား သူ့စိတ်မှာ နောက်ကျုရှုပ်ထွေး၏။ </p>
	<p class="block_14">မည်သို့ဖြစ်စေ သူတို့ပြောကြသော ဆိုစိုင်ယာတီအလေ့အထများကိုကား ဒေါ်နုနုခင် သဘောမပေါက်။ လူပျိုအပျိုရွယ်တို့အတွက် ယခုအခြေ လွတ်လပ်မှုမျိုးကို သူခွင့်မပြုနိုင်။ ဆုတ်ကပ်ဆိုတာ ဒါမျိုးပဲ ဖြစ်မည်ဟု သူတွေးသည်။ သည်ကပ်ထဲမှာ ငယ်ငယ် မပါဝင်စေချင်။ ညီညီခင်ကိုကား သူ လက်လျှော့ချင်လေပြီ။ </p>
	<p class="block_14">သည်ညမှာ ဒေါ်နုနုခင်သည် မပီသသော အတွေးစများဖြင့် ရှုပ်ထွေး ရစ်နှောင်ရသည်။ ငယ်ငယ့်အတွက် စိုးရိမ်ခြင်းဖြင့် ဝမ်းနည်းသည်။ ကြောက်သည်။ </p>
	<p class="block_14">ညီညီခင့်အတွက် မကျေနပ်နိုင်ခြင်းဖြင့် အမျက်ဖြစ်ရသည်။ လင်သားအတွက် နားမလည်နိုင်ခြင်းဖြင့် မခံမရပ်နိုင်ဖြစ်ရ၏။ </p>
	<p class="block_6">◾</p>
	<p class="block_14">ဤသို့ဖြင့် ခရစ်နှစ်ကူးပြီးချိန်တွင် ဒေါ်ကေသီသည် အမေရိကမှ ပြန်လည် ရောက်ရှိလာခဲ့လေသတည်း။ </p>
	<p class="block_6" id="calibre_link-127">◾</p>
</div>

<div class="calibre" id="calibre_link-41">
<h1 class="block_12" id="calibre_link-128">| ၃၇ |</h1>
	<p class="block_13">&nbsp;</p>
	<p class="block_14">အရှေ့ဘက် ကောင်းကင်ပြင်တွင် အလင်းရောင်သည် မှုန်မှုန်မှေးမှေး ပေါ်ထွက်လာလေပြီ။ အလင်းရောင်သည် ထိုဘက်မိုးကုပ်စက်ဝိုင်းတွင် ချိတ်တွဲနေသော တိမ်တန်းကို ဖြိုခွဲနိုင်ရန် ကြိုးစားနေဟန် ရှိ၏။ သို့မဟုတ် မြူမှုန်များကို ထွင်းဖောက်နေဟန် ရှိပေသည်။ </p>
	<p class="block_14">လေယာဉ်ပျံကြီးသည် တနေရာတည်းမှာ ရပ်နေသည်ဟု ထင်ရသော်လည်း သူသည် အဟုန်ပြင်းစွာဖြင့် အရှေ့ဘက်ကောင်းကင်ဆီသို့ ခုတ်မောင်းလာနေလေသည်။ ခဏအတွင်းမှာပင် အရှေ့ဘက် မိုးကုပ်စက်ဝိုင်းသည် ပတ္တမြားရည်ဖြင့် ဆွတ်ဖျန်းပြီးဖြစ်လာ၏။ </p>
	<p class="block_14">တစတစ ပြောင်းလဲလာသောမြင်ကွင်းကို ဘေးဘက်အပေါက်မှ လှမ်းကြည့်လိုက်ပါခဲ့ရခြင်း အတွက် ကိုကိုထွန်း ကျေနပ်သည်။ သူသည် ခရီးသည်တယောက်အဖြစ် လိုက်ပါလာခဲ့ရခြင်းကို ချက်ချင်းပင် မေ့လျော့သွား၏။ </p>
	<p class="block_14">နေဝန်းသည် အရှေ့ဘက်ကမ္ဘာစွန်းမှ ရုတ်ခနဲနိုးထ၏။ ကိုကိုထွန်း၏ ရင်တွင်းသို့ နေဝန်း၏ အလင်းရောင်သည် ပျံ့နှံ့ဝင်ရောက်လာစွမ်းသည်ဟု ခံစားလိုက်ရ၏။ ဤနေ့သည် အသစ်တဖန် အစပြုသောနေ့။ </p>
	<p class="block_14">ဤသို့လျှင် ကိုကိုထွန်းသည် စိတ်မှတ်တေးလိုက်၏။ </p>
	<p class="block_14">သူ၏စိတ်အာရုံသို့ အတွေးစများသည် တပိုင်းတစစီ ဝင်ရောက်လာ၏။ လွန်ခဲ့သောအတွေးစ များ နောင်တွင် ရင်ဆိုင်ရအံ့သော အတွေးစများ။ </p>
	<p class="block_14">အိမ်မှထွက်လာစဉ်ကတော့လည်း သူသည် အလုံးစုံသော တမ်းတဖွယ်၊ ညွတ်နူးဖွယ်၊ ဆွတ်ပျံ့ဖွယ်တို့ကိုလည်းကောင်း၊ မကျေချမ်းခြင်း၊ မခံရပ်နိုင်ခြင်း၊ မုန်းတီး စက်ဆုပ် ရွံရှာခြင်းတို့ကို လည်းကောင်း၊ တွေဝေငေးမော စိတ်နှလုံး နောက်ကျုရခြင်းများကိုလည်းကောင်း၊ ချစ်သော၊ မုန်းသော၊ မျက်မာန်သော၊ တွယ်ငြိသော၊ ဆက်စပ် ပတ်သက်နေသမျှသော အရေးအခင်း အဖြစ်အပျက်၊ ပုဂ္ဂိုလ်အားလုံးတို့ကို သူသည် အပြီးပိုင် စွန့်ခွာလာခဲ့ခြင်း ဖြစ်သည်ဟု စိတ်မှာ စွဲမှတ်သည်။ ဤသည် တို့အတွက် အလွန်ဝမ်းနည်းကြေကွဲခြင်းကို ခံစားအပ်သည် ဖြစ်ပါလျက် သူသည် ကျေနပ်ဝမ်းမြောက်ခြင်းကို ခံစား၏။ ကာလကြာမြင့်စွာ ခံစားခဲ့သော ဝေဒနာဖြင့် ကိုကိုထွန်းသည် အားလုံးနှင့် ကင်းဝေးရာ တခြားတပါးအရပ်၌ သူ့ဘဝကို အဆုံးသတ် ရချေတော့မည်ဟု ယူဆသည်။ ထိုအဖြစ်ကို တောင့်တသည်။ ကျေလည်း ကျေနပ်သည်။ </p>
	<p class="block_14">အမှန်တော့လည်း ကိုကိုထွန်းသည် သူ့ဘဝ၌ တွယ်တာတပ်ငြိခြင်း စိတ်ဆန္ဒအလုံးစုံသည် ကာလအတန်ကြာကပင် ကုန်ဆုံးခဲ့ပြီးဖြစ်၏။ သည်မိ၊ သည်ဖ၊ သည်ညီ၊ သည်ညီမ၊ သည်ချစ်သူများ နှင့် ဆက်စပ်နေခြင်းကိုလည်းကောင်း၊ မိမိကိုယ်တိုင် ဝေဒနာကို ခံစားလျက် မရေရာသော နေ့ရက်များ ကုန်ဆုံးလွန်မြောက်စေခဲ့ခြင်းကိုလည်းကောင်း ကိုကိုထွန်း မလိုလား။ ထိုကြောင့် သူသည် သေခြင်းကို ရင်ဆိုင်ဖို့ အသင့်ရှိခဲ့သည် ဆိုရချေမည်။ နောင်ဘဝဆိုတာကို သူ မယုံ။ တွေးလည်း မတွေး။ တောင့်လည်း မတောင့်တ။ သို့ပါလျက် နောင်ဘဝသည် အမှန်တကယ် ရှိငြားအံ့။ ယခုကဲ့သို့ တရပ်တခြားတွင် သေဆုံးခြင်းဖြင့် မိမိ၏ဘဝသည် တခြား တပါးသောအရပ်၌ အသစ်ပြန်လည် ပေါက်ဖွားရလိမ့်မည် အထင်ဖြင့် ရန်ကုန်မှ ထွက်ခွာခဲ့ရသည်ကို သူသဘောကျခဲ့သည်။ </p>
	<p class="block_14">သို့သော် အာရောဂျံသည် သူ့ကို သေမင်းလက်မှ ကယ်တင်၏။ သူ့၌ စွဲကပ်သော ရောဂါဝေဒနာကို ကုစား၏။ သို့ဖြင့် သူ၏သေးကွေးကျုံလှီသော ခန္ဓာကိုယ်သည် အသားအရေတို့ဖြင့် ပြည့်ဖြိုးစိုပြည်လာခဲ့၏။ ချည့်နဲ့သော အင်အားသည်လည်း ပြန်လည် သန်စွမ်းလာခဲ့လေသည်။ သည့်အတွက် သူနှင့် ပတ်သက်သမျှသောသူတို့သည် သူ့အတွက် ဝမ်းမြောက်ဝမ်းသာ ဖြစ်ကြပေလိမ့်မည်။ </p>
	<p class="block_14">ကိုကိုထွန်းအဖို့တော့လည်း အာရောဂျံသည် သူ့ခန္ဓာကိုယ်၌မှီ၍ ဖြစ်သော ရောဂါကို ကုသသကဲ့သို့ပင် ဤအာရောဂျံ၏ ဆိတ်ငြိမ်ခြင်း၌ သူသည် စိတ်၌မှီ၍ ဖြစ်သော ရောဂါကိုလည်း ကုစားနိုင်ခဲ့သည်ဟု ယူဆ၏။ </p>
	<p class="block_14">စင်စစ် သူ့ဘဝသည် အမှန်တကယ် သူတောင့်တလိုချင်ရှိခဲ့သည့်အတိုင်း သေဆုံးခဲ့လေပြီ။ ယခုတဖန် ပြန်လည် မွေးဖွားလာခြင်း ဖြစ်သည်ဟု ယူဆ၏။ ဤသည်ကိုမူ သူနှင့် ပြန်လည် တွေ့ဆုံအံ့သော လူအများသည် သတိပြု အမှတ်ထားကောင်းမှ ထားပေမည်။ ကိုကိုထွန်းသည် ဤကိစ္စအတွက် များစွာ အရေးမထားလိုလှပေ။ နေလုံးကြီးသည် တူရူသို့ ရွေ့လျားလာနေ၏။ မိမိသည်လည်း နေဝန်းရှိရာ တူရူသို့ ရှေးရှုသွားနေ၏။ သည်အဖြစ်မျိုးသည် အလွန်စိတ်အားတက်ကြွ ရွှင်မြူးဖွယ် ဖြစ်သည်ဟု စိတ်မှာ အမှတ်ထား၍ ကြည်နူးရသည်။ သည်တခါ ရင်ထဲမှာ တလှပ်လှပ် တသိမ့်သိမ့် ခံစားရသည်မှာ ပီတိတွေ ဘောင်ဘင်ခတ်သည်ပဲဟု တွေးသည်။ မှန်၏။ ယနေ့သည် သူ့ဘဝတွင် အသစ်ဖြစ်သော နေ့တနေ့တည်း။ </p>
	<p class="block_14">၁၉၅၇ ခုနှစ်၊ မတ်လ ၆ ရက်။ </p>
	<p class="block_14">၂၂ နှစ်တာသော သူ့သက်တမ်းသည် တဘဝခရီးကို လွန်မြောက်ခဲ့ပြီ။ ၂၂ နှစ် ပြည့်မြောက်သော ဤနေ့သည် သူ့အဖို့ ဘဝတခု၌ ပြန်လည်မွေးဖွား အစပြုခြင်းဖြစ်သည်။ ဤသို့ သူ့စိတ်က စွဲမှတ်သည်။ </p>
	<p class="block_14">ကိုကိုထွန်းသည် လက်ဆွဲအိတ်တွင်းမှ စာရွက်ထပ်ဖိုင်တွဲကို ဆွဲထုတ်လိုက်သည်။ </p>
	<p class="block_14">သူ့၌အင်အားသည် ပို၍ပြည့်ဖြိုးတက်ကြွလာသည်ဟု ခံစားလိုက်ရ၏။ ထိုဖိုင်တွဲကြီးကား သူ့အတွေ့၊ သူ့အကြုံ၊ သူ့ဝေဒနာ၊ သူ့အသိ၊ သူ့အမြင်တို့ကို ပေါင်းစပ်ဖော်ထားသော ဝတ္ထုရှည်ကြီး တပုဒ် ဖြစ်လေသည်။ ကိုကိုထွန်းသည် ဤဝတ္ထုရှည်ကြီးဖြင့် သူ့ဘဝအသစ်ကို အစပြုနိုင်မည်ဟု ယုံကြည်ထား၏။ ၂၂ နှစ် ခရီးသည် ဤစာရွက်များတွင် ချန်ရစ်ထားခဲ့ပြီဟုလည်း အမှတ်ထားသည်။ စာရွက်များကို တရွက်စီ ပြန်၍ဖတ်သည်။ </p>
	<p class="block_14">လေယာဉ်ပျံကြီးသည် အရှိန်ပြင်းစွာဖြင့် ဆက်လက်ပျံသန်းနေ၏။ </p>
	<p class="block_14">မိမိနိုင်ငံ၊ မိမိတိုင်းပြည် နယ်နိမိတ်တွင်းသို့ လေယာဉ်ပျံကြီး ဝင်ခဲ့ပြီ ဆိုသောအခါမှပင် ကိုကိုထွန်းသည် ဖတ်လက်စ စာရွက်တွဲကြီးကို လက်ဆွဲအိတ်တွင် ပြန်၍ထည့်သည်။ ညို့မှိုင်းသော တောင်တန်း၊ စိမ်းပြာသော သစ်တော၊ ငွေကြိုးမျှင်များနှယ် သွယ်သောဖြတ်သောမြစ်ချောင်းတို့ကို မြင်ရလေပြီ။ ကျောက်စိမ်းတုံး အကန့်ကန့်များ ဖြန့်ကြဲထားဘိကဲ့သို့သော စိုက်ခင်းတို့ကိုလည်း မြင်ရပေပြီ။ ဤသည်မှာ ရခိုင်ရိုးမ၊ ဤသည်ကား ဧရာဝတီမြစ်၊ ဤနေရာကား မြစ်ဝကျွန်းပေါ် စသည်ဖြင့် စိတ်က မှတ်ယူရသည်။ </p>
	<p class="block_14">မြတောင်ထွတ်ထက်မှ ရွှေဦးစွန်းကို မြင်ရသောအခါ ပီတိသည် ခန္ဓာကိုယ်မှ ပြည့်လျှံ ကျဆင်းသည်။ ဤသည်ကား ရွှေတိဂုံဘုရားတည်း။ </p>
	<p class="block_14">လေယာဉ်ပျံကြီးသည် မွန်းလွဲ ၃ နာရီလောက်တွင် မင်္ဂလာဒုံလေဆိပ်သို့ ဆင်းသက်လေသည်။ </p>
	<p class="block_14">လေယာဉ်ပေါ်မှ ဆင်းသည်နှင့် လေယာဉ်ဧည့်ဆောင်ဝဆီမှ သူတို့အားလုံးကို မြင်ရပြီ။ မေမေ့ရုပ်သွင်ကို ပိုမိုပီသစွာ မြင်တွေ့နိုင်သည်ထင်၏။ </p>
	<p class="block_14">ဤသို့ဆိုလျှင် မေမေ့တဖက်စီမှ လူများသည် မေမေနှင့် ငယ်ငယ် ဖြစ်မည်။ အန်တီကေသီလည်း ပါသည်ဟု မှတ်ယူနိုင်၏။ </p>
	<p class="block_14">စိတ်မှာ လူးလွန့်လှုပ်ခတ်မည်ပြုသည်ကို ချက်ချင်း ထိန်းချုပ်နိုင်၏။ စင်စစ် ဤနေရာသည် မိမိအားရှေးကကဲ့သို့ပင် ပြဿနာ မြောက်မြားစွာဖြင့် ကြိုဆိုနှင့်မည်ဟု ကိုကိုထွန်းသည် ကြိုတင် မှန်းဆထားပြီး ဖြစ်လေသည်။ သို့ပေမဲ့ သည့်အတွက် သူသည် မည်သို့မျှ မတုန်လှုပ်ချင်တော့ပေ။ ထိုပြဿနာအလုံးစုံသည် ယခုမှအစပြုသောနောက်တွင် သူ့အား တုန်လှုပ်ချောက်ချားစေခြင်းငှာ ဘယ်သောအခါမျှ ဆက်လက်စွမ်းဆောင်နိုင်တော့မည် မဟုတ်ဟု ကိုကိုထွန်း မှတ်ယူထားပြီးဖြစ်၏။ </p>
	<p class="block_14">သူ့အမြင်၌ ရုပ်သွင်များသည် ပို၍ထင်ရှားလာ၏။ </p>
	<p class="block_14">ယခုအခါ၌ အမှန်ပင် အားလုံးသည် ကိုကိုထွန်းနှင့် ထပ်တူလွန်မြောက်ခဲ့သော အချိန်ကာလ အလုံးစုံကို မေ့လျော့ထားပြီးကြဟန်ရှိချေသည်။ အားလုံး၏ ကြိုဆိုပြုံးများသည် ပကတိ လှိုက်လှဲ ဝမ်းမြောက်ခြင်းကို ဆင်ယင်ထား၏။ </p>
	<p class="block_14">ဦးထွန်းတင်သည် ကိုကိုထွန်း၏ပခုံးကို ခပ်ကျစ်ကျစ် ပွေ့ဖက်ဆုပ်ကိုင် ဖျစ်ညှစ်ရင်း </p>
	<p class="block_14">“သား နေကောင်းလာပြီနော်” </p>
	<p class="block_14">ဟူသောစကားကို ဆို၏။ ဦးထွန်းတင်သည် သူ၏ ဝမ်းမြောက်ကြည်နူးမိခြင်းကို မည်သည့်စကားလုံးများဖြင့် ထုတ်ဖော်ပြောရပါမည်နည်း စဉ်းစား၏။ </p>
	<p class="block_14">ဝေါဟာရသည် စိတ်၌ခံစားရသည့် ဝမ်းမြောက်ခြင်း အတိုင်းအတာကို အမှန်တကယ် ဖော်ပြနိုင်ခြင်း မရှိဘူးဟု ယူဆသည်။ </p>
	<p class="block_14">ဤသဘောကို ကိုကိုထွန်း ရိပ်စားမိသည်။ </p>
	<p class="block_14">“ကနေ့ဟာ သားမွေးနေ့နော်” </p>
	<p class="block_14">ဒေါ်နုနုခင်သည် သားနှင့်အတူ ကားပေါ်သို့တက်ခဲ့ပြီးသည်နှင့် ထိုစကားကို အားရဝမ်းသာစွာ ပြောလိုက်၏။ </p>
	<p class="block_14">ကျေနပ်ခြင်း၊ ဝမ်းမြောက်ခြင်း၊ အားတက်ခြင်း အလုံးစုံသည် သူ့တကိုယ်လုံးမှာ ဖုံးလွှမ်းနေပေပြီ။ </p>
	<p class="block_14">စောစောကဆိုလျှင် ဒေါ်နုနုခင်သည် သားအတွက် ကြိုတင်ပြင်ဆင်ထားခဲ့သည်များနှင့် ပတ်သက်၍ သားဖြစ်သူအား မည်သည့် ကြိုတင်အသိပေးမှုမျိုးကိုမျှ မပြုလုပ်ဟု ဆုံးဖြတ်ထားခဲ့ သော်လည်း ယခုမူ သားဖြစ်သူ ပို၍ ဝမ်းမြောက်ဝမ်းသာရလေအောင် ဖွင့်ဟပြောပြလိုက်ရလျှင် ကောင်းလေမည်လားဟု တွေးနေမိပြန်သည်။ သို့သော် ကားတွင်း၌ လိုက်ပါခဲ့ကြသူများသည် အခြားအကြောင်းများကိုသာ ပြောဆိုလိုက်ပါလာခဲ့ကြ၏။ ထိုစကားအားလုံးသည်လည်း စိတ်ရွှင်လန်း ကြည်နူးဖွယ်ချည်း ဖြစ်ကြ၏။ </p>
	<p class="block_14">ယခုအခါ မိသားစုအားလုံးသည် လွန်ခဲ့သောအချိန်က စိတ်နှလုံး မချမ်းမြေ့ဖွယ် အဖြစ်အပျက်များကို မေ့ဖျောက်ပစ်ခဲ့ကြပြီဖြစ်မည်ဟု ကိုကိုထွန်း ယူဆသည်။ မှန်၏။ ယခုလို ရွှင်ပျသော၊ ဝင်းပသော၊ ချိုမြိန်သော မျက်နှာများကို သူမမြင်တွေ့ရသည်မှာ ကြာလေပြီ။ </p>
	<p class="block_14">ကြည့်စမ်း။ သည်မှာ ရွှင်ပျသောမျက်နှာ၊ ချိုသာသောစကား၊ ညွတ်နူးဖွယ်သော နှလုံးသားတို့အကြားတွင် သင်းထုံသော ကံ့ကော်ပန်းနံ့သည်လည်း ကြိုဆီးလာနှင့်၏။ အဝေးမှ ဆင့်ကဲလွင့်ပျံ့လာသော ဥသြငှက်၏ တေးသံကိုလည်း ကြားရပြီ။ ‘ကိုယ့်မွေးမြေသည် ဤသို့သော လှပကြည်နူးဖွယ်တို့ဖြင့် ကြိုဆိုနေပါတကား’</p>
	<p class="block_14">ဟူသော အသိစိတ်ကြောင့် အားတက်သည်။ </p>
	<p class="block_14">မော်တော်ကားသည် အိမ်ရှေ့ ဆင်ဝင်အောက်မှာ ထိုးရပ်လိုက်သည်။ ဦးထွန်းတင်သည် ရှေ့ဆုံးမှ ဆင်းသွား၏။ သို့သော် အိမ်တံခါးဝသို့ ရောက်သည်နှင့် သူ၏ခြေလှမ်းများသည် တုံ့ရပ်သွားကြလေသည်။ ဦးထွန်းတင်သည် အိမ်တွင်းသို့ တချက်မျှကြည့်မိပြီး ကားဆီသို့ လှမ်းကြည့်စောင့်လင့်နေ၏။ ကားပေါ်မှ ဆင်းလာသော မမကေသီနှင့် ညီညီခင်၊ နုငယ်ငယ် တို့ကိုလည်း အိမ်ထဲသို့ မဝင်အောင် တားထားလိုက်၏။ </p>
	<p class="block_14">ကိုကိုထွန်းသည် အားလုံး ကားပေါ်မှ ဆင်းသွားသည်အထိ မဆင်းသေးဘဲ တွေနေ၏။ သူ့စိတ်သည် ကြည်နူးခြင်းဖြင့် ယစ်မူးနေဟန် ရှိသည်။ </p>
	<p class="block_14">“သား ဆင်းတော့လေ” </p>
	<p class="block_14">ဒေါ်နုနုခင်က တီးတိုးပြောခါမှပင် ကိုကိုထွန်းသည် ကားပေါ်မှဆင်းသည်။ မြေသို့ချသော ခြေလှမ်းသည် အလိုလိုတွန့်နေ၏။ တကယ်တမ်းကျတော့ သူ့ခြေထောက်အစုံသည် သည်နေရာသို့ ပြန်လည် ချနင်းရခြင်းအတွက် မဝံ့မရဲ ဖြစ်နေဟန်တူ၏။ သူ့အနီးသို့ မေမေရောက်လာသည်အထိ သူသည် နေရာမှ ခြေမလှမ်းသေးဘဲရှိသည်။ မေမေဆင်းလာမှပင် မေမေနှင့်ယှဉ်လျက် အိမ်လှေကား တထစ်ကို လှမ်းတက်မည်ပြုသည်။ တံခါးဝတွင် ရပ်နေသူများကို ရုတ်တရက် အံ့သြသည်။ သူ့အတွက် ထိုလူများက လမ်းဖယ်ပေးခြင်းအတွက် စိတ်သည် ခပ်ရွံ့ရွံ့ ဖြစ်နေဟန် တူ၏။ </p>
	<p class="block_14">အိမ်ရှေ့သံတံခါးသည် အသင့်ဖွင့်ထားပြီး ဖြစ်လေသည်။ </p>
	<p class="block_14">ကိုကိုထွန်းသည် သံတံခါးဝသို့ ရောက်သွား၏။ မျက်စိအာရုံသည် အတွင်းစိတ်စေ့ဆော်မှုဖြင့် ညာဘက်ဧည့်ခန်းဆီသို့ ရောက်သွားသည်။ မျက်စိတမှိတ်အတွင်းမှာပင် အထောင်အသောင်းမက အမျိုးအစား မသိသော ဝေဒနာအစုံသည် ရင်တွင်း၌ လျှပ်ပြက်သည်သို့ ထင်ဟပ်လာ၏။ </p>
	<p class="block_14">ကိုကိုထွန်းသည် သူ့မျက်စိကို သူ မယုံကြည်နိုင်ပေ။ ယခု အားလုံးသူတို့သည် သူ့ကို မျက်စိလှည့်စားကြပြီဟုထင်သဖြင့် သူ့နောက်ဘက်က ပါလာသူများကို လှည့်ကြည့်မိသည်။ ဧည့်ခန်းမှာ ထိုင်နေသူများက အပြုံးဖြင့် နှုတ်ဆက်နေ၏။ သူတို့၏ မျက်နှာထားအားလုံးမှာ ဇာတ်တိုက်ထားပြီး ဇာတ်သမားများနှင့် တူနေသည်။ ကိုကိုထွန်းနောက်က လူများကမူ ကျေနပ်အားရသော အပြုံးဖြင့် ကိုကိုထွန်းကို ကြည့်ကြသည်။ အထူးသဖြင့် ဒေါ်နုနုခင်သည် သူ၏အစီအစဉ်အတွက် ပို၍ကျေနပ် အားရခြင်းဖြင့် ရွှန်းတောက်သော မျက်လုံး၊ ကြည်လင်သော အပြုံးတို့ကို ဆောင်လျက် သားကို စေ့စေ့ကြည့်နေ၏။ </p>
	<p class="block_14">ဒေါ်နုနုခင်သည် ထိုအစီအစဉ်နှင့် ပတ်သက်၍ ကိုကိုထွန်း အမှန်တကယ် ကျေနပ် ဝမ်းမြောက်ခြင်းဖြစ်လိမ့်မည်ဟု ခပ်စောစောကပင် ကြိုတင်တွက်ဆထားပြီး ဖြစ်လေသည်။ </p>
	<p class="block_14">မူလကမူ ဒေါ်နုနုခင်သည် သား ပြန်လည်ရောက်လာသည့်နေ့တွင် မိသားစု သိုက်သိုက်ဝန်းဝန်း စုဝေးကာ ထမင်းစားပွဲတခု အထူးတလည် စီစဉ်မည်ဟု အကြံဖြစ်သည်။ သားပြန်လာမည့်နေ့သည် သား၏မွေးနေ့ပါတကားဟု သိရသောအခါ သားအတွက် အစီအစဉ်ကို မိမိ ချဲ့ထွင်ပြီး လုပ်ချင်၏။ ခမ်းနားကြီးကျယ်သော မွေးနေ့ပွဲသဘင်လုပ်မည် စိတ်ကူးဖြစ်သေးသော် လည်း ထိုအစီအစဉ်များကို ကိုထွန်း နှစ်သက်သည် မဟုတ်သည်ကို သိသောကြောင့် အကြံမမြောက်မီ ဖျက်ခဲ့ရလေသည်။ မည်သို့ဖြစ်စေ သည်သားအတွက် ထူးခြားသော အစီအစဉ် တရပ် လုပ်ဆောင်စီစဉ်ထားလိုသည့် အကြံကိုကား မလျှော့။ အမျိုးမျိုး အဖုံဖုံ စဉ်းစား၏။ နောက်ဆုံးမှာ သား ပြန်လာသောနေ့တွင် သားဖြစ်သူကို သား၏ မိတ်ဆွေများနှင့် တွေ့ပေးခြင်းကို တိုးချဲ့ အစီအစဉ်အဖြစ် စိတ်ကူးရသည်။ စင်စစ် သား၏မိတ်ဆွေများ ဆိုသည်မှာလည်း ဤအိမ်ကြီးနှင့် များစွာ ကင်းကွာခြင်း မရှိသော ဦးကျော်သာဦးနှင့် သမီးသန္တာနွယ်ကိုသာ ပထမ သတိရသည်။ ထို့ကြောင့် သားပြန်လာသောနေ့ ထမင်းပွဲ၌ ဦးကျော်သာဦးနှင့် သန္တာနွယ်ကိုပါ တက်ရောက်ရန် ဖိတ်ကြားမည်ဟု စိတ်ကူးရသည်။ ထိုအခါ ကိုကိုထွန်းနှင့် တွေ့ဆုံပေးသင့်သော ကိုကိုထွန်း၏ မိတ်ဆွေများနှင့် ပတ်သက်၍ သန္တာနွယ်က ထပ်လောင်းအကြံပေး၏။ သို့ဖြင့် သန္တာနွယ်၏ အကြံပေးချက်အရ ထိုထမင်းစားပွဲသို့ ကိုအောင်သူနှင့် ကိုကျော်ဆွေ ဆိုသူတို့ကိုပါ ဖိတ်ကြားရန် နွယ့်ကို တာဝန်ပေး၏။ ကိုကျော်ဆွေ ခရီးထွက်နေသည့်အတွက် ကိုအောင်သူသာ လာရောက်နိုင်မည်ကိုလည်း ဒေါ်နုနုခင် သိပြီးဖြစ်၏။ သည်ထမင်းစားပွဲသို့ ကိုအောင်သူ ရောက်လာမည်ဆိုခြင်းကို ဒေါ်နုနုခင်ကအပ အခြားအိမ်သားများကို စကားမစပ်သဖြင့် အသိမပေးခဲ့။ အခြားအိမ်သားများ အနေနှင့်တော့လည်း ယခုကိစ္စကို ဒေါ်နုနုခင် စိတ်တိုင်းကျ စီစဉ်စေတော့ဟု သဘောပိုက်ထားပြီးဖြစ်၏။ ဒေါ်နုနုခင်ကိုယ်တိုင်ကမူ ကိုအောင်သူနှင့်ပတ်သက်၍ သေသေချာချာ နားလည်ထားခြင်း မရှိ။ </p>
	<p class="block_14">သို့သော် သူတို့အားလုံး ပြန်လည်တွေ့ဆုံကြပြီး သားသည် ကိုအောင်သူနှင့် ပတ်သက်၍ အထူးကျေနပ် ဝမ်းမြောက်ခြင်း ဖြစ်သည်ကို တွေ့ရသည့်အတွက် ဒေါ်နုနုခင်သည် သူ့အစီအစဉ်ကို ပို၍ ကျေနပ်ရလေသည်။ </p>
	<p class="block_14">ထမင်းစားပွဲသည် မွေးနေ့ပွဲနှင့် ပြန်လည် ဆုံစည်းခြင်း အထိမ်းအမှတ် ညစာစားပွဲဟု ဆိုနိုင်ပေမည်။ </p>
	<p class="block_14">ထမင်းစားပွဲ၌ အားလုံးသည် စိတ်လက်ပေါ့ပါး ပျော်ရွှင်ဖွယ်သော အကြောင်းများကို ပြောဆိုနေကြ၏။ ကိုကိုထွန်းသည် မိမိ၌ နွယ်နှင့်ပတ်သက်၍ အမှန်ပင် စိတ်နှလုံး မငြိမ်ဆိမ်ခြင်း ကင်းပသွားပြီဟု အထင်ရောက်၏။ </p>
	<p class="block_14">ထမင်းစားပွဲ၌ အထူးပင် စိတ်လက်ပေါ့ပါး ရွှင်မြူးခြင်းဖြင့် စကားပြောဆိုနေကြသူများကား ဒေါ်နုနုခင်နှင့် ငယ်ငယ်တို့ဖြစ်သည်။ ညီညီခင်ကမူ </p>
	<p class="block_14">“ကိုကို့မွေးနေ့က ပျင်းစရာကြီးပဲ” </p>
	<p class="block_14">ဟူသော စကားတခွန်းကို အမှတ်မထင် ကြားဝင်ပြော၏၊ သို့သော် ထိုစကားကိုပင် မည်သူကမျှ ဂရုတစိုက် ကြားလိုက်ခြင်း ရှိဟန် မတူပေ။</p>
	<p class="block_14">ညီညီခင်သည် မည်သို့မျှ စကားမဆက်သေးဘဲ ဒေါ်ကေသီကိုသာ တချက်လှမ်းကြည့်ပြီး ငိုင်နေလိုက်၏။ </p>
	<p class="block_14">ဒေါ်ကေသီသည် တခါတခါမှသာ ဦးကျော်သာဦးနှင့် အပြန်အလှန် စကားပြော၏။ တခါတခါတွင်မူ ကိုအောင်သူ့ကို မသိမသာ အကဲခတ် ကြည့်နေ၏။ ကိုအောင်သူကို အကဲခတ်ကြည့်ကြည့်ရင်း စိတ်ကသိကအောက် ဖြစ်နေရသူကား ဦးထွန်းတင်တည်း။ </p>
	<p class="block_14">ဦးထွန်းတင်သည် စောစောကပင် ကိုကိုထွန်း မိတ်ဆက်ပေးထားသဖြင့် ကိုအောင်သူအား မည်သူမည်ဝါ ဖြစ်သည်ဟု သိပြီးဖြစ်၏။ ထိုကြောင့် ကိုအောင်သူနှင့်ပတ်သက်၍ သူ့တွင်ရှိသော မကျေနပ်ချက် အကြောင်းအရာအချို့ကို ထုတ်ဖော်ပြောဆိုမိသည် ဖြစ်သေး၏။ </p>
	<p class="block_14">စင်စစ်ဦးထွန်းတင်သည် ကိုအောင်သူကို ယခုမှ သိကျွမ်းခဲ့ရသည် မှန်စေ၊ သူ၏ဆောင်းပါး၊ ဝတ္ထုများနှင့်ပတ်သက်၍ အစိုးရပိုင်း အယူအဆကို သိထားပြီး ဖြစ်သည်။ အထူးသဖြင့် လွန်ခဲ့သော ရက်အနည်းငယ်ခန့်ကပင် ကိုအောင်သူ၏ ‘ဖက်စပ်လုပ်ငန်းသည် ပြည်သူ့အတွက်လော’ ဟူသော ဆောင်းပါးတွင် အစိုးရနှင့် ပတ်သက်၍ တော်တော်တန်တန် ပြစ်တင်ဝေဖန် ရေးသားထားသည်ကို ဖတ်ရှုခဲ့ရပြီး ဖြစ်သောကြောင့် ထိုလူအား ပို၍အခဲမကျေ ဖြစ်နေ၏။ ထိုလူသည် အစိုးရလုပ်ငန်းများ၊ စီမံကိန်းများကို ပက်ပက်စက်စက် ပြစ်တင်ဝေဖန်နေသူတယောက်အဖြစ် သိရှိရသောအခါ ထိုလူနှင့် ပေါင်းသင်းဆက်ဆံသော သားအခြေအနေကို တွေးမိပြီး စိတ်မှာ မသက်မသာ ဖြစ်လိုက်ရသေး၏။ သို့သော် ဤလိုအချိန်မျိုးတွင် ဦးထွန်းတင်သည် သား အနှောင့်အယှက်ဖြစ်ရမည်ကိုလည်း မလိုလား။ ထိုလူနှင့် အငြင်းပွားရမည်ကိုလည်း မလိုလားသောကြောင့် မည်သည့်စကားမျှမဆိုဘဲ ကိုအောင်သူအား တခါတခါတွင် မသိမသာ မျက်လုံး ခိုးဝှက်ကြည့်နေမိ၏။ </p>
	<p class="block_14">ဤစကားဝိုင်းတွင် ကိုအောင်သူသည် အတိတ်ဆိတ်ဆုံး ဖြစ်လေသည်။ သူသည် ဤနေရာသို့ ရောက်လာခဲ့ခြင်းမှာ ကိုကိုထွန်းကို ဦးစွာ တွေ့လိုခြင်းဆန္ဒ တခုသာ အဓိကရှိသည်။ ဤနေရာ၌ သူသည် မိတ်ဆွေသစ်များနှင့် ထပ်မံတွေ့ရှိလိမ့်မည်ဟု မျှော်လင့်ထားခြင်း မရှိခဲ့ပေ။ သူသည် ဤစကားဝိုင်း၌ ဝင်ရောက် စကားပြောဆိုခြင်း မပြုစေကာမူ ပြောဆိုနေကြသော စကားများကိုကား နားစွင့်ကြည့်နေဟန် ရှိလေသည်။ </p>
	<p class="block_14">ထိုအခြေအနေများကို ဦးကျော်သာဦးသည် ကောင်းစွာရိပ်စားမိခြင်း ရှိလေဟန်တူလေသည်။ အထူးသဖြင့် ဦးကျော်သာဦးသည် ဦးထွန်းတင်ထံက ကိုအောင်သူထံသို့ မကြာမကြာ ရောက်လာတတ်သော မနှစ်မြို့ မလိုလားသည့် အကြည့်ကို မြင်တွေ့ရ၏။ ထိုကြောင့်ပင် ဤထမင်းစားပွဲ၌ စိတ်မချမ်းမြေ့ဖွယ်သော စကားစပ်ရာ အကြောင်းအရာများ ရောဝင်လာမည်လား ဟု ဦးကျော်သာဦးသည် ထမင်းပွဲတွင် စ၍ ထိုင်ကတည်းကပင် စိုးရိမ်စိတ် ဖြစ်ခဲ့လေသည်။ </p>
	<p class="block_14">ကိုကိုထွန်းသည် တကြိမ် နှစ်ကြိမ် ဆိုသလို နွယ့်ကို ခိုး၍ကြည့်မိသည်။ ယခုအခါ သူ၏ မျက်စောင်းထိုး ကုလားထိုင်တွင် ရောက်လာထိုင်နေသော မိန်းကလေးသည် သန္တာနွယ်ဆိုသော မိန်းကလေးမှ ဟုတ်ပါလေစဟု ကိုကိုထွန်းသည် စိတ်ဒွိဟ ဖြစ်နေမိသည်။ </p>
	<p class="block_14">ဦးကျော်သာဦးသည် ဒေါ်ကေသီနှင့် စကားစပ်နေ၏။ ထမင်းစားပွဲ၌ သူတို့နှစ်ယောက်၏ စကားများသာ အဓိက လွှမ်းမိုးဟန်ရှိသည်။ သို့သော် ဦးထွန်းတင်သည်လည်းကောင်း၊ ကိုအောင်သူသည်လည်းကောင်း၊ ကိုကိုထွန်းသည်လည်းကောင်း၊ သန္တာနွယ်သည်လည်းကောင်း ထိုလူနှစ်ယောက်၏စကားများ၌ များစွာ စိတ်ဝင်စားခြင်း ရှိဟန်မတူပေ။ </p>
	<p class="block_14">အားလုံး ထမင်းစားပြီးသောအခါ အားလုံးသည် အိမ်ရှေ့ဘက်သို့ ရွှေ့ပြောင်းကြရသည်။ ဧည့်ခန်း၌ ဒေါ်နုနုခင်သည် သားနှစ်သက်သော လက်ဖက်ပန်းကန်များနှင့် ရေနွေးကြမ်းအိုးကို အထူးတလည် စီမံထား၏။ </p>
	<p class="block_14">ဒါကို ညီညီခင်က နှာခေါင်းရှုံ့သေးသည်။ </p>
	<p class="block_14">သို့သော် ထိုအဖြစ်ကို မည်သူမျှ သတိထားမိလိုက်ခြင်း မရှိပေ။ ရေနွေးကြမ်းဝိုင်းသည် တိတ်ဆိတ်ခြင်းဖြင့် စသည်။ </p>
	<p class="block_14">“ကဲကွယ်၊ ကိုထွန်းက စကားနည်းနည်းပါးပါး ပြောဦးမှပေါ့” </p>
	<p class="block_14">ဦးကျော်သာဦး ပြောလာသောအချိန်တွင် ကိုကိုထွန်းသည် ရုတ်တရက် လန့်ဖျပ်နိုးထ လာရသလို ဦးကျော်သာဦးကို လှမ်းကြည့်လိုက်မိသည်။ သူ ဘာပြောရမည် မသိ။ </p>
	<p class="block_14">“ကိုထွန်း ဘာမှမပြောမီ ဧည့်သည်တွေအတွက် ကျွန်မတခု တောင်းပန်ပါရစေ”  </p>
	<p class="block_14">အားလုံး၏ အမြင်အကြားအာရုံသည် ဒေါ်ကေသီထံသို့ ရောက်သွား၏။ </p>
	<p class="block_14">“အကြောင်းကတော့ တခြားမဟုတ်ပါဘူး၊ အမှန်က ကိုထွန်းရဲ့ မွေးနေ့ဧည့်ခံပွဲကို အခုလို ထမင်းဝိုင်းတခုနဲ့ ရေနွေးကြမ်း လက်ဖက်သုပ်ဝိုင်းကလေးတခုလောက်သာ ပြုလုပ်ဧည့်ခံနိုင်တဲ့ အတွက် တောင်းပန်လိုပါတယ်” </p>
	<p class="block_14">ဒေါ်နုနုခင်နှင့် ကိုကိုထွန်းတို့ မျက်စိမျက်နှာ ပျက်သွားသည်ကို ဦးကျော်သာဦး ချက်ချင်း သတိထားလိုက်မိသည်။ </p>
	<p class="block_14">“ဟုတ်တယ်၊ အန်ကယ်တို့ကို ညီညီ သိပ်အားနာတာပဲ၊ နောက်တခါ ညီညီမွေးနေ့ကျရင် အန်ကယ်တို့ကို ညီညီဖိတ်ပါမယ်၊ ဒီအခါမှာ ခုလို ရေနွေးကြမ်းနဲ့ လက်ဖက်လောက် ဧည့်ခံတာမျိုး မဖြစ်စေရပါဘူး” </p>
	<p class="block_14">ကိုကိုထွန်းသည် ညီညီကို ဒေါသထန်သော မျက်လုံးအစုံဖြင့် လှမ်းကြည့်လိုက်သည်။ နောက်ထပ် မည်သူ တဦးတယောက်ထံကမျှ စကားစဝင်မလာမီမှာပင် </p>
	<p class="block_14">“ဦးတို့အနေနဲ့ကတော့ အခုလို လက်ဖက်ကလေး မြိုးမြိုးမြက်မြက် စားလိုက်ရတာ၊ ရေနွေးကြမ်းကလေး ပူပူနွေးနွေး သောက်ရတာကိုပဲ အရသာ ထင်နေပြီပဲကွယ် မဟုတ်ဘူးလား မကေသီ။ ကျုပ်အဖို့တော့ ကနေ့ ကိုကိုထွန်းရဲ့မွေးနေ့ပွဲနဲ့ ပြန်လည်တွေ့ဆုံရတဲ့ ထမင်းပွဲကိုရော၊ အခု လက်ဖက်ရည်ပွဲကိုရော မမေ့နိုင်ဘူး။ ထမင်းပွဲမှာတုန်းက ဝက်သားနီချက်စပ်စပ်ကို စားခဲ့ရတယ်။ ထမင်းပွဲအပြီးမှာ သရက်သီးချိုချိုကို စားရတယ်။ ဟော အခုလက်ဖက် စားရတယ်။ ဒီတော့ အစားကောင်းဟူသမျှကို တနေ့တည်း တချိန်တည်း စားရတာပဲ မဟုတ်လား။ “အသားမှာ ဝက်၊ အသီးမှာ သရက်၊ အရွက်မှာ လက်ဖက်” ဆိုတဲ့အတိုင်း ကနေ့အစီအစဉ်ဟာဖြင့် အတော့်ကို သဘောကျစရာ ကောင်းလှတယ်” </p>
	<p class="block_14">ဦးကျော်သာဦးသည် ညီညီခင့်ဘက်သို့ လှမ်းပြောပြီး ဒေါ်ကေသီဘက်သို့ စကားဆက်၏။ </p>
	<p class="block_14">ဒေါ်ကေသီက မျက်စောင်းထိုးသည်။ </p>
	<p class="block_14">“ကျွန်မတို့တော့ အဲဒါတွေကို တခုမှ မကြိုက်ပေါင်” </p>
	<p class="block_14">ဟူသော စကားကိုလည်း ဦးကျော်သာဦးအား လှမ်းပြောလိုက်၏။ </p>
	<p class="block_14">“သိပါတယ်လေ၊ မကေသီအနေနဲ့က အကြိုက်တွေ့ဖို့ဆိုတာ အရှားသားဥစ္စာ” </p>
	<p class="block_14">သည်စကားကို ဦးကျော်သာဦးသည် အရွှန်းဖောက်၍ ပြောခြင်းဖြစ်သည်။ ဦးကျော်သာဦး အနေနှင့်တော့လည်း သည်အချိန်မျိုးတွင် အရွှန်းဖောက်ခြင်းဖြင့် စိတ်မကျေချမ်းဖွယ် စကားခွန်းများ ပျောက်ကွယ်ရမည် ယူဆဟန်ရှိ၏။ </p>
	<p class="block_14">“ဟုတ်တယ် ဟုတ်တယ်၊ ဦးဦးပြောတာ သိပ်မှန်တာပဲ၊ ဒါကြောင့် အန်တီကေသီ အပျိုကြီး ဖြစ်နေတာ” </p>
	<p class="block_14">စိတ်လက်ပေါ့ပါး သွက်လက်နေဟန်ရှိသော ငယ်ငယ့်ထံက မမျှော်လင့်သောစကား ထွက်ပေါ်လာသဖြင့် စကားဝိုင်းမှာ ရယ်သံဖြင့် လွှမ်းသွားသည်။ </p>
	<p class="block_14">ငယ်ငယ့်ဆီက သည်စကားမျိုး ကြားလိုက်ရသည့်အတွက် ကိုကိုထွန်းပင် အံ့သြသွား၏။ အမှန်တော့လည်း ငယ်ငယ်သည် စိတ်လက်ပေါ့ပါး နေသည်ကြောင့် အမှတ်မထင် ပြောလိုက်မိခြင်း ဖြစ်သည်။ </p>
	<p class="block_14"> “ဘာလဲ၊ ဒီဟာမလေးက မလေးမစားနဲ့” </p>
	<p class="block_14">ဒေါ်ကေသီ့စကားကြောင့် ထိတ်ထိတ်ပျာပျာ ငယ်ငယ် ဖြစ်သွားသည်ကို တွေ့ရသောအခါ ကိုကိုထွန်း စိတ်မကောင်း။ </p>
	<p class="block_14">ဤသို့ဖြင့် ထိုစကားဝိုင်းမှာ ရယ်စရာများ၊ ရင်ဖိုစရာများ၊ တစုံတခုသော အရေးအခင်း ပေါ်ပေါက်လာမယောင် စကားစများဖြင့် အဆုံးသတ်ခဲ့လေသတည်း။ </p>
	<p class="block_14">၆ နာရီလောက်တွင် ဦးကျော်သာဦးတို့ ပြန်မည် ဆိုသောအခါ ကိုကိုထွန်းသည် ကိုအောင်သူနှင့် တွေ့ဆုံစကား ဆိုလိုသဖြင့် လိုက်သွားမည် ပြုသေး၏။ သို့သော် ဒေါ်နုနုခင်က တားမြစ်သည်ကြောင့် နောက်တနေ့မှပင် ကိုအောင်သူနှင့် တွေ့ဆုံမည်ဟု ဆုံးဖြတ်သည်။ ပြီး သူရေးလာသောဝတ္ထုကို ပေးဖတ်စေမည်။ </p>
	<p class="block_14">ဧည့်သည်များ ပြန်သွားသောအခါ မိသားစုစကားဝိုင်းကို အိမ်အပေါ်ထပ် ဆင်ဝင် ဝရန်တာတွင် စုဝေးမိပြန်သည်။ ထိုစကားဝိုင်း၌ ညီညီခင် မပါဝင်။ ညီညီခင်သည် စောစောကပင် အပြင်သို့ ထွက်သွား၏။ </p>
	<p class="block_14">ယခုအခါ ထိုမိသားစုသည် အဟုတ်တကယ်ပင် လွန်ခဲ့သောအချိန်များက စိတ်မချမ်းမြေ့ ရသည်များကို မေ့ပျောက်ပစ်လိုက်ကြဟန် ရှိလေသည်။ ကိုကိုထွန်းသည် ငယ်ငယ်မှအပ အားလုံးကို သံသယနှင့် မြင်နေမိသေး၏။ အန်တီကေသီသည် ယခင်ကလိုပင် အမေရိကန်လူမျိုးကို အထင်ကြီးသော မိန်းမကြီး၊ ဖေဖေသည် ရာထူးဂုဏ်ရှိန်၌ တွယ်ကပ်လျက် မိမိ၏ အရှိန်အဝါအတွက် ကြိုးပမ်းနေသော အရာရှိကြီး၊ မေမေသည် ငွေကြေးစာရင်းကို နှုတ်တွက် တွက်နေသူ စသည်တို့အဖြစ် မြင်နေ၏။ သို့သော် ယခုအခါ ထိုသူအားလုံးသည် စကားဝိုင်း၌ မည်သည့် အမေရိကန်လူမျိုး ယဉ်ကျေးမှုနှင့် ကြွယ်ဝချမ်းသာမှု မည်သည့် ရာထူးဂုဏ်ရှိန်နှင့် ဝန်ကြီးဝန်ငယ်၊ မည်သည့် ငွေကြေးကိစ္စမျိုးကိုမျှ ပြောဆိုခြင်း မပြုကြပေ။ ကိုကိုထွန်း၏ ကျန်းမာရေး၊ ငယ်ငယ် တက္ကသိုလ်တွင် ပညာသင်ကြားနေခြင်း၊ ညီညီ ယခုနှစ် စာမေးပွဲ အောင်စာရင်း ထွက်ပြီးလျှင် ပညာသင်လျှောက်ထားမည့် အကြောင်းတို့ကိုသာ စပ်မိစပ်ရာ ပြောကြ၏။ </p>
	<p class="block_14">စကားဝိုင်းစပြီး အတန်ကြာသောအခါ ဒေါ်ကေသီသည် အိမ်ထဲသို့ ပြန်၍ ဝင်သည်။</p>
	<p class="block_14">ထိုအခါ ဒေါ်နုနုခင်သည် ကိုကိုထွန်း ပြန်ရောက်လာခြင်းကို အကြောင်းပြုကာ</p>
	<p class="block_14">“သားလည်း ပြန်ရောက်လာပြီပဲဟာ နုတို့ အိမ်ပြောင်းကြပါစို့လား အဖေကြီးရယ်”</p>
	<p class="block_14">ဟူသောစကားကို ဒေါ်နုနုခင်သည် ဦးထွန်းတင်အား ပြောလိုက်၏။ ဦးထွန်းတင်သည် ရုတ်တရက် စိတ်မသက်မသာ ဖြစ်သွားသည်ကို မသိမြင်စေလိုသဖြင့် ချက်ချင်းပင် ဟန်လုပ်ကာ </p>
	<p class="block_14">“ဖြည်းဖြည်းတော့ စီစဉ်ကြတာပေါ့ကွယ်” </p>
	<p class="block_14">ခပ်ညည်းညည်း ပြောသည်။ </p>
	<p class="block_14">ထို့နောက် အိမ်ပြောင်းရွှေ့ရေးကိစ္စနှင့် စပ်လျဉ်း၍ ဒေါ်နုနုခင် ဆက်လက် ပြောဆိုသည်ကို ဦးထွန်းတင်သည် စိတ်ပါလက်ပါ မဟုတ်ဘဲ ပြောဆိုရာမှ </p>
	<p class="block_14">“ပြောင်းပါ့မယ် ဆိုနေမှပဲ မနုရာ။ အိမ်ငှားတွေနဲ့ စာချုပ်ကိုပဲ စေ့ပါစေဦး၊ အိမ်ငှား စာချုပ်စေ့တော့ ကိုကိုတို့အိမ်ကို ကိုကိုတို့ တက်နေတာပေါ့” </p>
	<p class="block_14">ဟု အဆုံးသတ်စကားဆို၍ ထိုနေရာမှ ထွက်ခဲ့လေသည်။ </p>
	<p class="block_14">ထိုအခါ ဆင်ဝင်ဝရန်တာ၌ ဒေါ်နုနုခင်၊ ကိုကိုထွန်းနှင့် ငယ်ငယ်တို့သာ ကျန်ခဲ့လေသည်။ </p>
	<p class="block_14">ဒေါ်နုနုခင်သည် ကိုကိုထွန်းအား ကျောင်းပြန်တက်ရေးကို ပြော၏။ ကိုကိုထွန်းသည် တိကျသောအဖြေကို မပေး။ သူ ဘာလုပ်မည် အပြီးအပိုင် ဆုံးဖြတ်ပြီးသော်လည်း ထိုအဆုံးအဖြတ်သည် မိခင်၏ဆန္ဒနှင့် ဆန့်ကျင်မည်ကို စိုးရိမ်ဟန်ရှိ၏။ ထိုကြောင့် မယုတ်မလွန်သော စကားကိုသာ ဆို၏။ ဒေါ်နုနုခင်သည်လည်း ဤမျှဖြင့်ပင် သားကို ကျေနပ်သည်။ </p>
	<p class="block_14">“ကဲ သားတို့ သမီးတို့ အိပ်ရာဝင်ကြစို့ကွယ်” ဟူသော စကားကိုဆိုသောအခါ </p>
	<p class="block_14">“ကိုထွန်းတော့ မအိပ်ချင်သေးဘူး မေမေ၊ ကိုထွန်း လသာသာမှာ နေခဲ့ဦးမယ်”</p>
	<p class="block_14">ဆိုသည်ကို ဒေါ်နုနုခင်က တားမြစ်သေး၏။ သို့သော် ထိုမိခင်သည် အဆုံး၌ သား၏ အလိုဆန္ဒကို လိုက်လျောမြဲဖြစ်၏။ </p>
	<p class="block_14">ငယ်ငယ်သည် ကိုကိုထွန်းနှင့် စကားပြောနေရစ်မည် ပြုသော်လည်း မိခင်က ထပ်ဆင့် ခေါ်နေသည်ကြောင့် မိခင်နှင့်အတူ နေရာမှထ၏။ </p>
	<p class="block_14">မိခင်နှင့် ညီမဖြစ်သူတို့ အိမ်တွင်းဝင်သွားသောအခါ ကိုကိုထွန်းသည် အထီးတည်း ကျန်ရစ်၏။ ထိုင်ရသည်မှာ ညောင်းညာလာသဖြင့် နေရာမှထသည်။ ဝရန်တာလက်ရန်းမှာ မှီရင်း အဝေးသို့ မျှော်ငေးနေလိုက်ချင်သည်။ သည်အခါ အတွေးစများစွာသည် ရောက်လာကြပေလိမ့်မည်။ </p>
	<p class="block_14">ဒေါ်နုနုခင်သည် အိမ်ထဲသို့ဝင်ခဲ့ပြီးမှ တစုံတခုကို ရုတ်တရက် သတိရဟန်ဖြင့် ဆင်ဝင် လသာဆောင်သို့ ပြန်ထွက်လာကာ </p>
	<p class="block_14">“သားရေ ဟိုဘက်ထောင့်က ပန်းအိုးကလေးတင်ထားတဲ့ ဝရန်တာဘက်ကို မသွားနဲ့နော်၊ အဲဒီနေရာက ဝရန်တာဟာ ပြိုလုတည်းခင် ဖြစ်နေတာ” </p>
	<p class="block_14">ဟု လှမ်းပြောရာမှ </p>
	<p class="block_14">“ဒါ ပြင်ဖို့ဟာလည်း မေ့မေ့သာနေတယ်၊ ကိုကိုကလည်း သတိမရဘူး ထင်ပါရဲ့” </p>
	<p class="block_14">ဟု တကိုယ်တည်း တီးတိုးပြောဆိုပြီး ပြန်အလှည့်တွင် ‘အို ဒါ ကိုယ့်အိမ်မှ မဟုတ်တာ ပြင်စရာ မလိုပါဘူး၊ မကြာခင် ဒီအိမ်က ပြောင်းကြတော့မှာပဲဟာ’ ဟု စိတ်မှာ အတွေးဝင်လာပြန်သေးသည်။ </p>
	<p class="block_14">ဆန်းစသော်တာသည် အနောက်ဘက်ကောင်းကင်၌ တွဲခိုနေလေပြီ။ </p>
	<p class="block_14">ညသည် အိုမင်းရင့်ရော်ခြင်း မရှိသေးပေ။ သို့သော် ထိုနေရာသည် စောစီးစွာ တိတ်ဆိတ်လာ၏။ </p>
	<p class="block_14">တောင်ဘက်မှ တိုက်လာသောလေသည် ညင်သာ၏။ ဤသို့ပင် ကိုကိုထွန်းအဖို့ ယနေ့ ပြန်လည် တွေ့ဆုံရခြင်း ပြန်လည် ရောက်ရှိလာရခြင်းအတွက် ခံစားရသော ဝေဒနာသည်လည်း ညင်ညင်သာသာပင် လူးလွန့်လာ၏။ တောင်ဘက်လေသည် ငြိမ်သက်ခြင်းကား မရှိပေ။ ကိုကိုထွန်း၏ စိတ်သည်လည်း မငြိမ်မသက် ဖြစ်နေ၏။ သည်တော့ အကြောင်းရင်းကို ရှာရသည်။ </p>
	<p class="block_14">နွယ်သည် သူ့စိတ်အာရုံသို့ ရောက်လာ၏။ </p>
	<p class="block_14">ယနေ့တွေ့ရသော နွယ့်သွင်ပြင်သည် ရင့်ကျက်တည်ငြိမ်လှဘိသည်။ ကြည့်စမ်း။ ခုနေအခါမျိုးမှာ နွယ်နှင့် ပတ်သက်၍ ဘာမျှစိတ်ထွေပြား လှုပ်ခတ်ခြင်း မရှိတန်ရာပြီ အထင်ရောက်ခဲ့ပါလျက် ဟိုတုန်းက နွယ့်မျက်လုံးအစုံက စကားဆိုယောင် ရှိခဲ့သည်တို့သည် ယခုအဘယ်ကြောင့် တိတ်ဆိတ်နှုတ်ငုံ ဖြစ်ရဘိသနည်း အတွေးရောက်မိပြန်လေပြီ။ </p>
	<p class="block_14">နွယ့်မနောကို စောကြောသိချင်စမ်းပါဘိ။ </p>
	<p class="block_6" id="calibre_link-129">◾</p>
</div>

<div class="calibre" id="calibre_link-42">
<h1 class="block_12" id="calibre_link-130">| ၃၈ |</h1>
	<p class="block_13">&nbsp;</p>
	<p class="block_14">ထို့ကြောင့် ကိုအေးလွင်နှင့်ပတ်သက်၍ နွယ့်ဆီမှာ စုံစမ်းသည်။ အမှန်က နွယ့်တွင် မိမိနှင့်ပတ်သက်၍ တစုံတခု လှုပ်ရှားထိခတ်ခြင်း အသွင်လက္ခဏာ မရှိစေကာမူ ကိုအေးလွင်နှင့် ပတ်သက်လျှင်မူ နွယ် သည်မျှကာလကြာမြင့်စွာ ဟန်ဆောင်နိုင်ခြင်း ရှိလိမ့်မည်ဟုမထင်။ ပြီး ကိုအေးလွင်ကို နွယ် မမေ့စေချင်။ ဒါက သူ့သဘောရိုး အမှန်ဟု ကိုကိုထွန်း ထင်သည်။ </p>
	<p class="block_14">“အမှန်အတိုင်းပြောရရင် ကိုအေးလွင်နဲ့ပတ်သက်ပြီး နွယ်ဟာ ကိုအေးလွင်ကို နားလည် သဘောပေါက်တယ်လို့ ထင်ပါတယ် ကိုထွန်း၊ ဒီလိုပဲ နွယ့်စိတ်သဘောကိုလည်း ကိုအေးလွင် သဘောပေါက်တယ်လို့ နွယ်ထင်တယ်၊ လွန်ခဲ့တဲ့ ဆောင်းဦးပေါက်တုန်းက သူ ရန်ကုန်ကို တခေါက် လာခဲ့သေးတယ်၊ သူ တပ်ထဲဝင်ဖို့ကိစ္စဟာလည်း မဝင်ဖြစ်သေးဘူးလို့ ဆိုတယ်” </p>
	<p class="block_14">ဤသို့လျှင် စကားစ၍ သန္တာနွယ်သည် မည်သို့မျှ စိတ်ထိခိုက် တုန်လှုပ်ခြင်း မရှိဘဲ ကိုအေးလွင်၏အကြောင်းကို အကြောင်းစုံ ပြောပြလေသည်။ </p>
	<p class="block_14">ကိုအေးလွင်သည် လွန်ခဲ့သော နှစ်နှစ်၊ သုံးနှစ်အတွင်းက အပြင်းအထန် စစ်ဆင်ရေး ပြုလုပ်ခဲ့သော တရုတ်ဖြူကျူးကျော်မှု ထိုးစစ်ဆင်ရေးတွင် ပါဝင်လိုစိတ် ပြင်းပြခဲ့သည်။ သူသည် သူ့ရပ်၊ သူ့မြေသို့ ပြန်ရောက်ပြီးနောက်တွင် စစ်တပ်သို့ ဝင်ရောက်အမှုထမ်းရန် စီစဉ်သည်။ ထိုကာလမှာပင် သူ့ဖခင် ယာသမားကြီးသည် အိပ်ရာ၌ ဗုန်းဗုန်းလဲလေသည်။ ထိုအချိန်လောက်မှာ ပင် ဗမာ့တပ်မတော်သည် ကျူးကျော်လာသော တရုတ်ဖြူတို့ကို ရန်ကြီးအောင် စစ်ဆင်ရေးဖြင့် မောင်းနှင်တိုက်ထုတ်လေရာ တရုတ်ဖြူ ကူမင်တန်တို့မှာ မဲခေါင်မြစ်ကမ်းပါးသို့ ဆုတ်ခွာကြရပြီ ဖြစ်၏။ ထိုအခြေအနေတွင် ကူမင်တန်တို့ကို အတော်အသင့် နှိမ်နင်းနိုင်ပြီ ဖြစ်လေသည်။ ထိုကြောင့်ပင် ကိုအေးလွင်သည် မိခင်၏ ဟန့်တားချက်ကို ငဲ့ညှာသောအားဖြင့် စစ်တပ်သို့ ဝင်ရောက် အမှုထမ်းရေးကို လောလောဆယ် မဆောင်ရွက်နိုင်သေးဘဲ ယာတောသို့သာ ဆင်းခဲ့ရလေသည်။ </p>
	<p class="block_14">ကိုအောင်သူ ပြန်လည် လွတ်မြောက်လာခဲ့ပြီးနောက်တွင် ကိုအေးလွင်သည် ကိုအောင်သူ့ထံသို့ စာတစောင် ထည့်ခဲ့သေး၏။ </p>
	<p class="block_14">“နေဦး၊ နွယ် သူရန်ကုန်ကိုလာတော့ နွယ်နဲ့ မတွေ့ဘူးလားဟင်” </p>
	<p class="block_14">“တွေ့သားပဲ” </p>
	<p class="block_14">“သူ နွယ့်ကို ဘာမှ မပြောဘူးလားဟင်” </p>
	<p class="block_14">သည်အခါ နွယ်သည် ရုတ်တရက် စကားမပြန်။ မျက်နှာပြင်ကမူ စကားမူရာ ဆိုလိမ့်မည်အထင်ဖြင့် ကိုကိုထွန်းသည် နွယ့်မျက်နှာကို စေ့စေ့ကြည့်သေးသည်။ သို့သော် နွယ်သည် မည်သို့မျှ စိတ်လှုပ်ရှားခြင်း မရှိဟန်ဖြင့် </p>
	<p class="block_14">“ခက်တယ် ကိုထွန်း၊ ဒီအကြောင်းကို နွယ် ကိုထွန်းနဲ့ မပြောချင်ဘူး” </p>
	<p class="block_14">“ဘာဖြစ်လို့လဲ” </p>
	<p class="block_14">“ဟိုတခါ ကိုထွန်း နွယ့်ကို ဘာပြောခဲ့သလဲ။ ကိုထွန်း မှတ်မိသေးရဲ့လား” </p>
	<p class="block_14">“ဒါတွေဟာ ကိုယ့်စေတနာတွေပါ နွယ်” </p>
	<p class="block_14">“မှန်ပါတယ် ကိုထွန်း၊ ကိုထွန်းစေတနာဆိုတာ နွယ် မငြင်းဘူး၊ အဲဒီလိုပဲ ကိုအေးလွင်နဲ့ ပတ်သက်ပြီးတော့ နွယ် သူ့ကို လေးလည်းလေးစားတယ်၊ ကြည်လည်း ကြည်ညိုတယ်၊ ဒါပေမဲ့” </p>
	<p class="block_14">နွယ့်မျက်နှာမူရာ ပြောင်းလဲသည် မဟုတ်သော်လည်း နွယ့်စကား ထစ်အသည်။ </p>
	<p class="block_14">“ဒါပေမဲ့ ဘာဖြစ်လဲ နွယ်” </p>
	<p class="block_14">“ခက်တယ် ကိုထွန်း၊ လူတွေရဲ့ နှလုံးသားနဲ့ ပတ်သက်လို့ ပြောဖို့ဆိုတာ အတော်ခက်တယ်၊ ကိုအေးလွင်ဟာ သူ့နှလုံးသားနဲ့ ပတ်သက်ပြီး ပွင့်ပွင့်လင်းလင်း ပြောလာခဲ့တာကို နွယ် ဘယ်လိုမှ စိတ်မကွက်ဘူး။ ဒါပေမဲ့ နွယ် သူ့လို မပွင့်လင်းနိုင်ခဲ့တဲ့အတွက်တော့ နွယ် စိတ်မကောင်းခဲ့ဘူးပေါ့။ သူ ရန်ကုန်လာတဲ့အချိန်တုန်းကတော့ နွယ်ဟာ သူ့ကို အတတ်နိုင်ဆုံး ကြိုးစားပြီး နွယ့်ရင်ထဲက ဝေဒနာကို ပွင့်ပွင့်လင်းလင်း ပြောပြလိုက်ပါတယ်” </p>
	<p class="block_14">“ဒီလိုဆို သူ နွယ်နဲ့ပတ်သက်ပြီး တော်တော်စိတ်ချမ်းသာသွားမှာပဲနော်” </p>
	<p class="block_14">ကိုကိုထွန်း၏အသံသည် သွက်လက်သည် မှန်၏။ သို့သော် စိုပြည်မှု ကင်းမဲ့ဟန်ရှိ၏။</p>
	<p class="block_14">နွယ်သည် ကိုကိုထွန်းကို စေ့စေ့ကြည့်နေသည်။ ပြီး ခေါင်းကို ခါယမ်းပြီး </p>
	<p class="block_14">“ဒါကို နွယ် မသိဘူး ကိုထွန်း၊ နွယ့်စိတ်ထဲကတော့ အဲဒီတုန်းက ပွင့်ပွင့်လင်းလင်း ပြောလိုက်မိတာဟာ သူစိတ်ချမ်းသာမှု ရစေတော့လို့ မရည်ရွယ်ခဲ့မိတာလည်း အမှန်ပဲ၊ အမှန်က နွယ်ကိုယ်တိုင် ခံစားနေရတဲ့ဝေဒနာကို သွန်ချလိုက်မိတာပဲ ကိုထွန်း၊ ခုတော့” </p>
	<p class="block_14">နွယ်သည် စကားဆက်ရ ခက်နေပြီးမှ </p>
	<p class="block_14">“ဒီကိစ္စတွေကို နွယ်တို့ မေ့ထားလိုက်ပါဦးစို့ ကိုထွန်းရယ်။ တနေ့ကျရင် နွယ်တို့အားလုံးဟာ ကိုယ့်အဖြစ်ကို ကိုယ် မှန်မှန်ကန်ကန် မြင်လာကြလိမ့်မယ် ထင်ပါတယ်” </p>
	<p class="block_14">ဤသို့ဖြင့် နွယ်နှင့်ပတ်သက်၍ မရေရာခြင်း၊ ဝေခွဲမရခြင်းတို့ကို ကြုံရပြန်သည်။ ကိုအေးလွင်အတွက် စိတ်မကောင်းခြင်းလည်း ဖြစ်ရ၏။ သို့သော် ကိုကိုထွန်းသည် ယခုအခါ ထိုသို့သော အဖြစ်အပျက်များနှင့် ပတ်သက်၍ မည်သို့မျှ တုန်လှုပ်ခြင်း မရှိဟန်ဖြင့် ထိုအဖြစ်အပျက် ကြောင့် ခံစားလှုပ်ရှားရအံ့သော စိတ်ဝေဒနာတို့မှ တိမ်းရှောင်ရင်း ဝတ္ထုတိုရှည်များကိုသာ ကြိုးစား အားထုတ် ရေးသားလာခဲ့လေသည်။ ပေါက်စမကိုတော့ အကယ်မေ့သယောင်။ </p>
	<p class="block_14">ယခုတော့လည်း ကိုကိုထွန်းသည် စာရေးဆရာတယောက် ဖြစ်မြောက်ရေးကိုသာ အဓိက ကြိုးစားခြင်းဖြင့် အလုံးစုံသော ကိုယ်ရေးကိုယ်တာ စိတ်ဝေဒနာများကို မေ့ပျောက်ထားနိုင်ခဲ့ပြီဟု ယူဆ၏။ </p>
	<p class="block_14">ကိုအောင်သူသည် ကိုကိုထွန်း ရေးယူလာခဲ့သော ‘ပင့်ကူအိမ်’ အမည်ရှိ ဝတ္ထုကြီးကို လက်ရေးကော်ပီအဖြစ် ဖတ်ရကတည်းကပင် ကိုကိုထွန်းနှင့် ပတ်သက်၍ ကိုကိုထွန်းဘဝကို ပို၍စိတ်ဝင်စားခဲ့သည်။ ဦးကျော်သာဦးနှင့် တွေ့ဆုံပြီး ကိုကိုထွန်း၏ ဝတ္ထုနှင့် ကိုကိုထွန်းဘဝကို ဆက်စပ်ဆွေးနွေးမိသေး၏။ </p>
	<p class="block_14">‘ပင့်ကူအိမ်’ သည် ကိုကိုထွန်း၏ ပထမဦးဆုံးသော ကြိုးပမ်းချက်ဖြစ်သည်။ ထိုကြောင့် အပြစ်ကင်းစင်သော စာတအုပ်ဟူ၍ကား မဆိုနိုင်ပေ။ သို့သော် ထိုစာအုပ်သည် ကိုကိုထွန်း၏ ဝေဒနာနှင့် စေတနာကို တွဲယှဉ် တင်ပြထားရာ၌ ထိရောက်သည်ဟု ဆိုနိုင်၏။ </p>
	<p class="block_14">‘ပင့်ကူအိမ်’ သည် ကိုကိုထွန်း၏ စိတ်ဝေဒနာကို တင်ပြထားသော ဝတ္ထုဖြစ်သည်။ ထိုဝတ္ထု၌ ကိုကိုထွန်းသည် သူမွေးဖွားကြီးပြင်းခဲ့ရသော အသိုင်းအဝိုင်းကို ဝတ္ထုဇာတ်လမ်း၏ ကျောရိုးအဖြစ် ဖော်ပြသည်။ ထိုအသိုင်းအဝိုင်း၌ ငြိတွယ်နှောင်ဖွဲ့ ခံရခြင်း၊ ထိုအနှောင်အဖွဲ့၌ စိတ်ပင်ပန်းနွမ်းနယ် ရခြင်း၊ တွေဝေယိမ်းယိုင်ရခြင်း၊ ထိုအနှောင်အဖွဲ့မှ ရုန်းကန် လွတ်မြောက်ရန် ကြိုးစားခြင်းတို့ကို ဇာတ်လမ်းဆင် ရေးသားထားလေသည်။ </p>
	<p class="block_14">ဇာတ်လမ်း၌ ကိုကိုထွန်းသည် သူ့ဖခင်နှင့် ပေါက်စမတို့၏ အဖြစ်ကိုလည်းကောင်း၊ သူနှင့် ပေါက်စမ၏အဖြစ်ကိုလည်းကောင်း ဖော်ပြထား၏။ ဇာတ်သိမ်းတွင် ဖခင်အရာရှိကြီး၏ ခြေတင် စော်ကားခြင်းခံရသော အစေခံမကလေးကို ထိုအရာရှိကြီး၏သားက ရုံးတက် လက်ထပ်ခြင်း၊ သို့အတွက် ဖခင်က သားကို အမွေပြတ်ကြေညာခြင်း၊ ထိုအခါ သားဖြစ်သူသည် အစေခံမကလေးနှင့် အတူ အစေခံမကလေး၏ ဇာတိကျေးရွာသို့ သွားရောက်ကာ ဘဝကို လူတန်းစားမှန်မှန် စတင် ရင်ဆိုင်ရုန်းကန်ရန် ကြိုးစားခြင်းဖြင့် အဆုံးသတ်ထား၏။ </p>
	<p class="block_14">ကိုအောင်သူကမူ ဇာတ်သိမ်းခန်း စိတ်ကူးယဉ်သည်ဟု ဆို၏။ ကိုကိုထွန်းသည် မည်သို့မျှ နှုတ်တုံ့မပြန်။ ဦးကျော်သာဦးအနေနှင့်လည်း ထိုအဖြစ်အပျက်များကို စေ့ငှစွာ မသိရသည်ကြောင့် ကိုကိုထွန်း စိတ်ကူးယဉ်သည်ဟုပင် မှတ်ထင်ထားခဲ့၏ </p>
	<p class="block_14">ကိုအောင်သူသည် ထိုဝတ္ထုပုံနှိပ်ထုတ်ဝေရေးကို အတတ်နိုင်ဆုံး ကူညီဆောင်ရွက်ခြင်းဖြင့် ကိုကိုထွန်း၏ ‘ပင့်ကူအိမ်’ ဝတ္ထုသည် ယခုနှစ် မိုးရာသီတွင် ပုံနှိပ်ထုတ်ဝေဖြစ်လေတော့သည်။ </p>
	<p class="block_14">ကိုကိုထွန်းသည် ထိုဝတ္ထု ပုံနှိပ်ထုတ်ဝေခြင်းမပြုမီကပင် ထိုဝတ္ထုသည် မည်သို့သော ပြဿနာများကို ဆောင်ယူနိုင်ပေလိမ့်မည်ဟူ၍ ကြိုတင်မှန်းဆ သိမြင်ထားပြီးဖြစ်၏။ သို့သော် သူသည် ရင်ဆိုင်ရအံ့သော ပြဿနာအတွက် တစိုးတစိမျှ မမှုခဲ့ပေ။ </p>
	<p class="block_14">သန္တာနွယ်သည် ထိုဝတ္ထုကို ကိုကိုထွန်းကိုယ်တိုင် ပေးလာသဖြင့် ဖတ်ရ၏။ ဝတ္ထုကို ဖတ်ရသောအခါ သူသည် ကိုကိုထွန်းနှင့်ပတ်သက်၍ ပြောစရာ စကား အများပင် ရရှိခဲ့လေသည်။ သို့သော် သူသည် ဤဝတ္ထုကို ဖတ်ရှုခြင်းဖြင့် ခံစားရသည်မှာ အကယ်ပင် ကြုံတွေ့ခံစားရသည့် ဝေဒနာတို့နှင့် ထပ်တူဖြစ်သည်ဟု ယုံကြည်၏။ သည်တော့လည်း တကယ်တမ်း ကြုံဆုံ ခံစားရသည်ကိုပင် မျိုသိပ်ထားနိုင်ခဲ့သည်ဖြစ်ရာ ဝတ္ထုကို မှီ၍ဖြစ်သော သူ့စိတ်ဝေဒနာကိုလည်း ဆက်လက် မျိုသိပ်ထားသင့်သည်ဟု မှတ်ယူထားခဲ့လေ၏။ ကိုကိုထွန်းကိုယ်တိုင်ကလည်း ဤဝတ္ထုနှင့် ပတ်သက်၍ မည်သည့် ထင်မြင်ချက်မျိုးကိုမျှ တောင်းခံလာခြင်း မရှိပေ။ </p>
	<p class="block_14">အင်းလျားအိမ်ကြီးတွင်ကား ကိုကိုထွန်း ယခုနှစ်အဖို့ ကျောင်းဆက်မတက်သေးဘဲ အနားယူနေမည်ဟုသာ သိထား၏။ ကိုကိုထွန်း ဘာလုပ်နေသည် ဆိုခြင်းကိုကား မည်သူမျှ မသိနိုင်ကြတော့ပေ။ </p>
	<p class="block_14">ဒေါ်ကေသီသည် ကိုကိုထွန်းနှင့်ပတ်သက်၍ မည်သည့်စိတ်ဝင်စားမှုမျိုးကိုမျှ ပြသလိုခြင်း ရှိဟန် မတူတော့ပေ။ ပြီး ဒေါ်ကေသီသည် ယခုအခါတွင် ဤအိမ်၌ ညီညီခင်တယောက်ကိုသာ အရေးပေး ဆက်ဆံလာခဲ့၏။ အခြား မည်သူ့ကိုမျှ သူ မဆက်ဆံလို။ သူ့အဖို့ ဒေါ်နုနုခင်နှင့် ရင်ဆိုင်စကား ဆိုရမည်ကိုလည်း မလိုလား။ စင်စစ် ဤသို့လျှင် အခြားအိမ်သားများနှင့် ခပ်တန်းတန်း ခပ်မှန်မှန် ဆက်ဆံရေး အနေအထားသည် ဒေါ်ကေသီအဖို့ ကြာမြင့်ခဲ့ပြီးဖြစ်၏။ သည်မှာ ပြဿနာတခုက ပေါ်ပေါက်သည်။ စင်စစ် ဤပြဿနာမှာ ကြီးကျယ်လှသည်ကား မဟုတ်ပေ။ </p>
	<p class="block_14">ယခုနှစ် မိုးဦးမကျမီတွင် အိမ်ရှေ့ဆင်ဝင် လသာဆောင် အင်္ဂတေဝရန်တာ လက်ရန်းများနှင့် တဖက်ထောင့်စွန်း ဆွေးမြည့်နေသည်ကို ပြင်ဆင်ရန် လိုအပ်သည် ဆိုခြင်းကိုကား ဤအိမ်၌ တာဝန်ရှိသူအားလုံးပင် သိရှိထားကြလေသည်။ ထိုကြောင့် ဤကိစ္စကို ဒေါ်ကေသီက မောင်ဖြစ်သူကို ပြောသည်။ မောင်ဖြစ်သူက မယားဖြစ်သူကို တိုင်ပင်သည်။ ထိုအခါ ဒေါ်နုနုခင်သည် ထိုဆင်ဝင် ပြင်ဖို့ထက် အိမ်ပြောင်းဖို့ကိုသာ ပြောသည်။ သည်မှာ လင်မယားချင်း ကတောက်ကဆတ် ဖြစ်ကြပြန်သည်။ ဒါကို ဒေါ်ကေသီ ကြား၏။ သည်တော့ ဒေါ်နုနုခင်ကို နာသည်။ </p>
	<p class="block_14">“ဒီအိမ်မှာ ဒင်းတို့နေ တာပဲဟာ ဒီလောက်ကလေး ပြင်ရမှာကို ပြဿနာလုပ်တယ်၊ ငါ့ဘာသာငါ ပြင်လည်း ရတာပဲ၊ သို့ပေမဲ့ ငါမပြင်ဘူး၊ သင်း ခုတလောမှာ လင်ပေါ်၊ သားပေါ်မှာ အနိုင်ကျင့်ကြံလွန်းတယ်” </p>
	<p class="block_14">စိတ်မှတ်တေးကာ မိုးရာသီဝင်ခဲ့သည်။ ထို ဆင်ဝင် လသာဆောင်သည် မပြင်ဖြစ်။ </p>
	<p class="block_14">သည်ကတည်းက ဒေါ်ကေသီသည် ဒေါ်နုနုခင်ကို စကားမပြောတော့။ မလွှဲရှောင်သာမှ မေးထူးခေါ်ပြောမျှဖြင့်ဆက်ဆံသည်။ သည်တော့ “သင်းတို့တွေနှင့် ကင်းကင်းနေတာ ကောင်းသည်” ဟုပင် ယူဆသည်။ </p>
	<p class="block_14">မောင်ဖြစ်သူ ဦးထွန်းတင်မှာကား ယခုအခါတွင် စိတ်လက်အားလပ်ရသည် မဟုတ်။ ဖဆပလအဖွဲ့ကြီး ကွဲတော့မလို၊ အက်တော့မလို သတင်းတွေနှင့်အတူ နိုင်ငံရေးသမားတွေ ဟိုဘက်၊ သည်ဘက် အားပြိုင်မှု၌ ဦးထွန်းတင်တယောက် မည်သို့ စိတ်ညစ်ညူး ပင်ပန်းနွမ်းနယ်ရသည်ကို ဒေါ်ကေသီ သိ၏။ သည်တော့ ဦးထွန်းတင် စိတ်ဆင်းရဲခြင်း ဖြစ်ရမည်ကိုကား ဒေါ်ကေသီ မလုပ်ရက်။ ထိုကြောင့်သာ သည်မိသားစုကို မိမိအိမ်ပေါ်မှ ဆင်းသွားကြတော့ဟု မဆိုရက်သည်။ သူ့စိတ်ကမူ သည်မိသားစုနှင့် နေထိုင်ရသည်ကို စိတ်ဆင်းရဲလာ၏။ </p>
	<p class="block_14">ဦးထွန်းတင်အနေနှင့်တော့လည်း ယခုအခြေအနေမျိုးတွင် သားရေး၊ သမီးရေးကို လျစ်လျူရှုရပေပြီ။ မိမိအထက် ဝန်ကြီးပိုင်းလောက်မှ အချင်းချင်း အားပြိုင်မှု တစတစ ကြီးမားလာသည်နှင့်အမျှ မိမိတို့အဖို့ ပို၍ ဘေးကျပ်နံကျပ် ဖြစ်လာရသည်ဟု နားလည်ရ၏။ သည်တော့လည်း သူသည် အိမ်ကလူတွေနှင့် ပတ်သက်၍ ကြီးစွာသော စိတ်ဆင်းရဲခြင်းကို မခံလို။ သည်ကြားထဲ ညီညီခင် ပညာတော်သင် သွားခွင့်ရဖို့ကိစ္စက ရှိသေးသည်။ ကိုကိုထွန်းကိုတော့ ရှေ့နှစ်မှပင် ကျောင်းပြန်တက်ဖို့ တိုက်တွန်းမည်ဟု တေးထားခဲ့သည်။ </p>
	<p class="block_14">အမှန်အားဖြင့် ကိုကိုထွန်းနှင့်ပတ်သက်၍ အတွင်းအပြင် အလုံးစုံ သိသင့်သူကား ဒေါ်နုနုခင်သာ ဖြစ်လေသည်။ </p>
	<p class="block_14">သို့သော် ဒေါ်နုနုခင်သည် ကိုကိုထွန်း ကျောင်းပြန်မတက်ဖြစ်သည်ကိုသာ သိသည်။ သည်တနှစ်တော့ နားပါစေဟု ခွင့်လွှတ်သည်။ သည်တနှစ်အတွင်း ကိုကိုထွန်း ဘာတွေ လုပ်နေသည်ကိုကား မသိ။ ကိုကိုထွန်းကိုယ်တိုင်ကလည်း ဘာကိုမျှ ထုတ်ဖော်ပြောဆိုခြင်း မရှိ။ </p>
	<p class="block_14">ထို့ကြောင့် ကိုကိုထွန်း၏ ပင့်ကူအိမ်ဝတ္ထုနှင့် ပတ်သက်၍ ဒေါ်ကေသီ၊ ဦးထွန်းတင်၊ ဒေါ်နုနုခင်နှင့် ညီညီခင်တို့သည် မည်သို့မျှ သိနားလည်ခြင်း မရှိနိုင်ပေ။ ငယ်ငယ်ကမူ ကိုကိုထွန်း ဝတ္ထုရေးနေသည်ကို မသိသော်လည်း ပင့်ကူအိမ်ဝတ္ထု၊ ထွက်လာသောအခါ သာမန်ဝတ္ထု အပျော်ဖတ် ပရိသတ်အနေနှင့် ထိုဝတ္ထုကို ဖတ်မိမည်ကား မလွဲပေ။ သို့ဖြစ်၍ ကိုကိုထွန်းသည် သူ့ဝတ္ထုနှင့် ပတ်သက်၍ ဤအိမ်ကြီးတွင် ပြဿနာ ပေါ်ပေါက်ခဲ့ပါက ထိုပြဿနာသည် ငယ်ငယ့်ဆီမှ တဆင့် ပေါ်ပေါက်ရမည်သာ ဖြစ်သည်ဟု မှန်းဆထားနိုင်ပြီးဖြစ်၏။ စင်စစ် ထိုဝတ္ထုကြီးကြောင့် ပေါ်ပေါက်လာသော ပြဿနာအရပ်ရပ်ကို သူခံယူမည်ဟု ဆုံးဖြတ်ပြီးဖြစ်သည်။ </p>
	<p class="block_14">ငယ်ငယ့်ကိုလည်း ထိုဝတ္ထုကို မိမိ၏ အစ်ကိုရင်းတယောက် ရေးသားသော ဝတ္ထုတပုဒ်အဖြစ် ဖတ်စေချင်၏။ </p>
	<p class="block_14">ထိုကြောင့် ဝတ္ထုစာအုပ်များ စာအုပ်ဆိုင်များတွင် တင်၍ ရောင်းချခြင်း မပြုမီ တရက်အလိုကပင် ကိုကိုထွန်းသည် သူ့ဝတ္ထုကို ယူလာသည်။ ငယ်ငယ့်ကို ပေးသည်။ </p>
	<p class="block_14">ကိုကိုထွန်းသည် ဤသို့လျှင် ငယ်ငယ်ဖတ်သင့်ဖတ်ရာ ဝတ္ထုစာအုပ်များကို ဝယ်လာပေးမြဲ ဖြစ်၏။ ထိုကြောင့် ငယ်ငယ်သည် ထိုစာအုပ်ကို ခါတိုင်းစာအုပ်များကဲ့သို့ လက်ခံသည်။ </p>
	<p class="block_14">“အဲဒီ ဝတ္ထုရေးတဲ့လူကို သိလား ငယ်ငယ်” </p>
	<p class="block_14">ဆိုလာသည်အထိ ငယ်ငယ်သည် ထိုဝတ္ထု၌ မည်သည့် ထူးခြားချက်မျိုး ပါဝင်သည်ကို စဉ်းစားတွေးတောခြင်း မပြု။ </p>
	<p class="block_14">ရိုးရိုးပင် ခေါင်းကို ခါယမ်းအဖြေပေးသည်။ </p>
	<p class="block_14">ကိုကိုထွန်းကိုယ်တိုင်က ထိုပင့်ကူအိမ်ဝတ္ထုသည် သူရေးသားခြင်း ဖြစ်သည်ဟု ပြောလာသောအခါ ငယ်ငယ် အံ့သြသည်။ ဝမ်းသာသည်။ အသံစာစာနှင့် အော်ဟစ်ပြောဆိုမိမည် ပြုသည်။ </p>
	<p class="block_14">“ဒါပေမဲ့ ကိုကိုရေးတာလို့ အိမ်ကလူတွေ မသိစေနဲ့ ငယ်ငယ်” </p>
	<p class="block_14">ဆိုပြန်သောအခါ ငယ်ငယ် အစဉ်းစားရကျပ်ပြန်သည်။ </p>
	<p class="block_14">ငယ်ငယ်သည် ဝတ္ထုကို ဖတ်ပြီးသောအခါ ရင်ထဲမှာ နာကျင်အောင့်သက်လာ၏။ သူကိုယ်တိုင်ပင် သည်အသိုက်အဝိုင်းကို နာကြည်း ပြစ်တင်လိုစိတ် ဖြစ်လာ ခဲ့ရ၏။ သို့သော် သူသည် ထိုဝေဒနာကို မျိုသိပ်ထားလိုက်ခဲ့လေသည်။ </p>
	<p class="block_14">ဤသို့ဖြင့် ကိုကိုထွန်းသည် စာရေးဆရာတယောက် ဖြစ်မြောက်ရန် ကြိုးပမ်းရင်း၊ ငယ်ငယ်သည် ကျောင်းတက်ရင်း၊ ညီညီခင်သည် ပညာတော်သင် စာမေးပွဲ ဖြေဆိုရမည့်ရက်ကို စောင့်စားရင်း၊ ဒေါ်ကေသီသည် ယခင်အတိုင်း ဧည့်ခံပွဲတက်ကာ ရုံးတက်ကာနှင့် အချိန်ကို ဖြုန်းတီးရင်း၊ ဦးထွန်းတင်သည် ပိုမိုရှုပ်ထွေးလာသော နိုင်ငံရေးပြဿနာ လှိုင်းတံပိုးများတွင် လှုပ်ခတ်ပါဝင်ရင်းဖြင့် ၁၉၅၇ ခုနှစ်သည် ကုန်ဆုံးအံ့သောအချိန်သို့ ရောက်လာ၏။ </p>
	<p class="block_14">ထိုအခါ ဤအိမ်ကြီး၌ ကိုကိုထွန်းသည် ပြဿနာတခုကို ရင်ဆိုင်ရလေတော့သည်။ </p>
	<p class="block_14">စင်စစ်တော့လည်း ကိုကိုထွန်းသည် ညီညီခင်နှင့် ပတ်သက်၍ ရှေးကလို ခင်မင်ခြင်း၊ တွယ်တာခြင်း မရှိလှတော့သည်မှာ အမှန်ပင်။ ညီညီခင်ကိုယ်တိုင်ကလည်း ကိုကိုထွန်းကို ရှေးကလို အစ်ကိုတယောက်အဖြစ် မှတ်ယူခြင်း ကင်းမဲ့လာလေသည်။ </p>
	<p class="block_14">ဤသည်မှာ တစတစ ပေါ်ပေါက်လာခဲ့သော ပြဿနာ၏ နောက်ခံကားဖြစ်ပေမည်။ </p>
	<p class="block_14">ကိုကိုထွန်းသည် ယခုအခါ ဤအိမ်ကြီးသို့ ပြန်ရောက်လာခဲ့သည်မှစ၍ ညီညီခင့်ဘဝ ရေစုန်မျောပြီဟု ယူဆထားပြီးဖြစ်၏။ ညီညီခင် ဤအိမ်ကြီးပေါ်၌ ဖြစ်ချင်ရာဖြစ် လုပ်ချင်ရာ လုပ်နေသည်များကို သူစိတ်မတွေ့သော်လည်း တစိုးတစိမျှ ဝင်ရောက် စွက်ဖက်ပြောဆိုခြင်း မပြုခဲ့တော့ပေ။ ဤသို့ဖြင့် ညီညီခင်၏ ၂၁ နှစ်ပြည့်မြောက်သော မွေးနေ့သို့ ဆိုက်ရောက်လာ၏။ </p>
	<p class="block_14">ထိုညသည် ဆောင်းညဖြစ်သည်။ အမှောင်ပျိုးသည်နှင့် အအေးဓာတ်သည်လည်း အစပြုလာ၏။ သို့သော် အင်းလျားလမ်းအိမ်ကြီး၏ အိမ်ရှေ့ခြံဝင်းသည် နွေးထွေးလှဘိသည်။ စည်ကားသိုက်ဝန်းလှဘိသည်။ </p>
	<p class="block_14">များမကြာမီအတွင်းတွင် ညီညီခင်သည် နိုင်ငံရပ်ခြားသို့ သွားရောက် ပညာသင်ယူ ရတော့မည် ဖြစ်သောကြောင့် သူ၏ ယခုမွေးနေ့ပွဲကို ခါတိုင်းထက် ပိုမိုစည်ကား သိုက်မြိုက်စွာ ကျင်းပလိုသောသဘော ရှိဟန်တူ၏။ </p>
	<p class="block_14">ည ၇ နာရီလောက်တွင် ဧည့်ခံပွဲမှာ လူသူစည်ကားသိုက်မြိုက်လာ၏။ အဖျော်ယမကာများ၊ စားသောက်ဖွယ်များ၊ စီစီညံသော တူရိယာသံများ။ ညီညီခင်သည် သူ၏ကတိအတိုင်း ထိုမွေးနေ့ပွဲသို့ ဦးကျော်သာဦး သားအဖကိုလည်း ဖိတ်ကြား၏။ ကိုကိုထွန်းသည်လည်း ညီညီခင်ဖိတ်ကြားချက်အရ တက်ရသည်။ ကိုကိုထွန်း၊ ဦးကျော်သာဦး၊ သန္တာနွယ်နှင့် ငယ်ငယ်တို့သည် တစားပွဲတည်းမှာ ထိုင်သည်။ </p>
	<p class="block_14">ရှစ်နာရီလောက်တွင် ဦးကျော်သာဦးနှင့် သန္တာနွယ်တို့ ပြန်ကြ၏။ ကပွဲစပေတော့မည်။ </p>
	<p class="block_14">ကိုကိုထွန်းသည် နေရာမှထ၏။ ငယ်ငယ်လည်း အိမ်တွင်းသို့ ဝင်မည်ဆိုကာ နေရာမှထ၏။ </p>
	<p class="block_14">ထိုအချိန်မှာပင် ညီညီခင်သည် စဝ်ရွှေဝင်းကိုခေါ်လျက် ရောက်လာ၏။ </p>
	<p class="block_14">“ငယ်ငယ်က နေဦးလေ” </p>
	<p class="block_14">ဟူသောစကားကို ညီညီခင် ဆိုသည်။ </p>
	<p class="block_14">ငယ်ငယ်သည် ကိုကိုထွန်းဘက်သို့ လှည့်ကြည့်သည်။ </p>
	<p class="block_14">“ဟုတ်ပါတယ် ရီတာ၊ ကိုယ် ရီတာ့ကို တောင်းပန်စရာလည်း ရှိပါတယ်” </p>
	<p class="block_14">စဝ်ရွှေဝင်းသည် ကိုကိုထွန်းကို မည်သို့မျှ အမှုမထားဟန်ဖြင့် ပြောလိုက်၏။ နုငယ်ငယ်သည် ခေါင်းကို ငုံ့ထား၏။ </p>
	<p class="block_14">“ကိုကိုလည်း ပါတနာပြန်သွားပြီလား၊ ဒီလိုဆိုလည်း ညီညီတို့ထဲမှာ ပါတနာ ရနိုင်သားပဲ ဝင်ကပါလား ကိုကို” </p>
	<p class="block_14">ညီညီခင်က ကိုကိုထွန်းကို ပြောလိုက်၏။ ကိုကိုထွန်းသည် ဘာမျှ နှုတ်တုံ့မပြန်ဘဲ တွေငေးနေ၏။ သည်တုန်းမှာပင် ညီညီခင်သည် နုငယ်ငယ်ကို ဆွဲခေါ်သွား၏။ ငယ်ငယ့်စိတ်အာရုံမှာ မည်သို့ရှိမည်ကို ကိုကိုထွန်း မှန်းဆရနိုင်၏။ </p>
	<p class="block_14">ကိုကိုထွန်းသည် နေရာတွင် အတန်ကြာ တွေရပ်နေမိသေး၏။ ထိန်ထိန်လင်းသော မီးပွင့်ကြီးများသည် မှေးမှိတ်သွား၏။ ရောင်စုံမီးသီးများသည် ခပ်မှိန်မှိန် လင်းကျန်ရစ်၏။ ငြိမ့်ညောင်းသော တူရိယာသံနှင့်အတူ ကိုကိုထွန်း၏အမြင်အာရုံတွင် ကတ္တီပါထည် လှိုင်းတွန့်ကြီး သည် တဖြည်းဖြည်း တွန့်ခါလာသည်ဟု အထင်ရောက်လာ၏။ ကိုကိုထွန်းသည် သက်ပြင်းရှည်ကို မှုတ်ထုတ်ကာ နေရာမှ ထွက်ခွာခဲ့လေသည်။ </p>
	<p class="block_14">သူ၏ခန္ဓာကိုယ်သည် အသိအမှတ်စိတ် မပါဘဲလျက် အိမ်မြောက်ဘက် မရန်းပင်အုပ်ဆီသို့ လာခဲ့လေသည်။ </p>
	<p class="block_14">ထိုနေရာ၌ လရောင် ပြောက်တိပြောက်ကျားသာလျှင် မင်းမူနေဟန်ရှိသည်။ တခါတရံ၌ မြောက်ဘက်လေသည် ရောက်လာတိုးဝှေ့မြဲဖြစ်၏။ </p>
	<p class="block_14">ကိုကိုထွန်းသည် မရမ်းပင်တပင်အောက်တွင် ခြေပစ်လက်ပစ် ထိုင်ချလိုက်၏။ တူရိယာသံနှင့် ကတ္တီပါလှိုင်းလုံးကြီးသည် သူ့အာရုံမှ တော်တော်နှင့် ထွက်မသွားနိုင်သေးပေ။ သို့သော် မှေးမှိန်သော မီးရောင်အောက်တွင် တေးဂီတသံ သွက်လက်လာသည့်အချိန်လောက်တွင် ကိုကိုထွန်းသည် ထိုအမြင်အကြားအာရုံမှ လွတ်မြောက်လေတော့သတည်း။ ထိုအခါ ပြောက်တိ ပြောက်ကျား ကျဆင်းနေသော လရောင်နှင့် တိုးဝှေ့လာတတ်သော မြောက်လေကို မြင်ထိ ခံစားလိုက်မိသေး၏။ သို့သော် ထိုအမြင် ထိုအတွေ့အထိ အာရုံသည်လည်း သူ၏စိတ်အာရုံ၌ အရှည်အကြာ မနေပေ။</p>
	<p class="block_14">ခဏချင်းပင် ပေါက်စမသည် ရောက်လာ၏။ </p>
	<p class="block_14">တမ်းတခြင်း၊ ဆွတ်ပျံ့ခြင်း၊ ရုန်းထွက်ခြင်း စသည်ဖြင့် စိတ်အာရုံသည် ပေါက်စမနှင့် စပ်လျဉ်း၍ လှုပ်ခတ်နေပေပြီ။ </p>
	<p class="block_14">၉ နာရီလောက်တွင် ကပွဲဘက်၌ လူအနည်းငယ် လျော့သွားပြီဖြစ်၏။ တူရိယာဝိုင်းသည် တကျော့နားလိုက်သည်။ </p>
	<p class="block_14">အားလုံးသော လုလင်ပျို၊ လုံမပျိုတို့သည် သေခွက်များကို သောက်ကြပြန်လေသည်။ </p>
	<p class="block_14">နောက်တကြိမ် ဂီတသံ ပြန်လည် ပေါ်ထွက်လာသောအချိန်တွင် အချို့ သက်ကြီးစုံတွဲ များသည် ကပွဲသို့ မပါဝင်ကြတော့ဘဲ အနားယူကြလေပြီ။ </p>
	<p class="block_14">သို့ဖြင့် ကပွဲဝိုင်း၌ ကပွဲစုံတွဲများသည် လျော့နည်းလာလေပြီ။ ငယ်ငယ်သည် ပင်ပန်း မောဟိုက်နေလေပြီ။ </p>
	<p class="block_14">ယခု တေးတကျော့တွင် ငယ်ငယ် တွဲဖက်ကရသော သူငယ်မှာ တက္ကသိုလ်မှ ပါမောက္ခတဦး၏ သားဖြစ်၏။ ထိုသူငယ်သည် အတော်ပင် မူးနေလေပြီ။ ငယ်ငယ်သည် မောလည်းမော၊ စိတ်လည်း ညစ်လာ၏။ </p>
	<p class="block_14">ထိုကြောင့် ငယ်ငယ်သည် ယခုတကြိမ် တူရိယာသံ ရပ်နားသည်နှင့် ပါမောက္ခသား၏ရင်ခွင်မှ ရုန်းထွက်ခဲ့လေတော့သည်။ </p>
	<p class="block_14">ငယ်ငယ်သည် အိမ်ဘက်သို့ လှမ်းထွက်ခဲ့သည်။ သူ့နောက်မှ လူတယောက် လျင်စွာလိုက်လာသည်ကို သူ မသိ။ ဆင်ဝင်အောက်သို့ ဝင်လာသည်နှင့် သူ့လက်မောင်းတဖက်ကို နောက်မှနေ၍ ဆုပ်ကိုင်ဖမ်းဆီးထားခြင်း ခံလိုက်ရလေသည်။ ငယ်ငယ်သည် ထိတ်လန့် တုန်လှုပ်သွား၏။ </p>
	<p class="block_14">“ဒါက ဘယ်လဲ ရီတာ” </p>
	<p class="block_14">စဝ်ရွှေဝင်း၏အသံသည် မပီမသဖြစ်နေ၏။ </p>
	<p class="block_14">“ငယ်ငယ် အိပ်ချင်ပြီ” </p>
	<p class="block_14">ငယ်ငယ့်အသံသည် မာကျောလှ၏။ </p>
	<p class="block_14">“ဘယ်ဖြစ်ဦးမလဲ ရီတာရဲ့၊ ကိုယ် ရီတာကို စကားပြောစရာရှိသေးတာပဲဥစ္စာ”</p>
	<p class="block_14">“ပြောစရာရှိလည်း နောက်မှပြောပေါ့” </p>
	<p class="block_14">“နောက်မှပြောလို့မဖြစ်ဘူး ရီတာ၊ မင်း ကိုယ့်ကို အလကား အထင်လွဲနေတယ်။ ဒါကို ကိုယ်ရှင်းပြရလိမ့်မယ်။ တောင်းပန်ရလိမ့်မယ် ရီတာ” </p>
	<p class="block_14">ပြောပြောဆိုဆိုပင် စဝ်ရွှေဝင်းသည် ငယ်ငယ်၏လက်မောင်းကို ဆွဲ၍ ခေါ်လေသည်။ </p>
	<p class="block_14">ငယ်ငယ်သည် ငြင်းဆန် ရုန်းထွက်၏။ သို့သော် ဆုပ်ကိုင်ထားသော စဝ်ရွှေဝင်း၏ လက်ချောင်းများမှ ငယ်ငယ့်လက်မောင်းတံသည် လွတ်ထွက်မလာပေ။ ငယ်ငယ့်ခန္ဓာကိုယ်သာလျှင် စဝ်ရွှေဝင်းဆွဲသောဘက်သို့ ယက်ကန်ယက်ကန်နှင့် ပါသွား၏။ </p>
	<p class="block_14">“ဒီလိုမဆွဲနဲ့ ဗစ်တာ” </p>
	<p class="block_14">ငယ်ငယ်သည် ဒေါသနှင့် ပြောလိုက်၏။ </p>
	<p class="block_14">ခပ်လှမ်းလှမ်း၌ တူရိယာသံသွက်သွက်သည် ပေါ်ထွက်လာ၏။ လုလင်ပျို၊ လုံမပျိုတို့သည် တင်ကို၊ ရင်ကို၊ ပေါင်ကို၊ ခြေကို ခါယမ်းလှုပ်ခါ ကခုန်ကြပြန်လေပြီ။ သူတို့သည် ဆင်ဝင်အောက်မှ အဖြစ်အပျက်ကို မည်သူမျှ စိတ်ဝင်စားခြင်း မရှိပေ။ </p>
	<p class="block_14">ကိုကိုထွန်းသည် များမကြာမီကလေးမှာပင် သူနှင့် ခပ်လှမ်းလှမ်း မရန်းပင်ရိပ်မှ တသောသော ရယ်မောလိုက်သော လုလင်နှင့် လုံမပျိုတို့၏ ရယ်မောသံကြောင့် အတွေးတွင် ငိုက်မျဉ်းနေရာမှ လန့်ဖျပ်နိုးထလာ၏။ </p>
	<p class="block_14">သူနှင့် မလှမ်းမကမ်းတွင် ရင်ချင်းအပ်ကပွဲမှ လျှံထွက်လာသော အသည်းနုငယ်စ သွေးသားထက်သန်စ ကောင်ကလေး ကောင်မကလေးစုံကို အမှောင်ရိပ် ခိုလာသည့်အဖြစ်ကို သတိထားလိုက်မိသည်။ ထိုကြောင့် ကိုကိုထွန်းသည် နေရာမှထကာ ထွီခနဲ တံတွေးထွေးသံကို ခပ်ကျယ်ကျယ်ပြုလျက် သစ်ပင်အောက်မှ ထွက်ကာ အိမ်ဆီသို့ လာခဲ့လေသည်။ </p>
	<p class="block_14">ကိုကိုထွန်းသည် ဆင်ဝင်အနီးသို့ ရောက်လာ၏။ </p>
	<p class="block_14">သူ၏မြင်ကွင်းတွင် ဆွဲချည်၊ ရုန်းချည်ဖြစ်နေသော စဝ်ရွှေဝင်းနှင့် ငယ်ငယ်သည် ရောက်လာ၏။ </p>
	<p class="block_14">ကိုကိုထွန်း၏ ခြေလှမ်းများသည် ရုတ်တရက် တန့်ရပ်သွားပြီးမှ ခြေလှမ်းသည် ချက်ချင်းပင် လျင်မြန်သွက်လက်လာ၏။ စဝ်ရွှေဝင်းသည် ငယ်ငယ့်လက်မောင်းတံကို ဆုပ်ကိုင်ထားသည့် သူ့လက်မောင်းကို လက်တဖက်က လာရောက်ဆုပ်ကိုင် ဆွဲဖယ်ခြင်း ပြုလိုက်ခါမှပင် ကိုကိုထွန်းကို သတိပြုလိုက်မိ၏။ စဝ်ရွှေဝင်း၏မျက်နှာသည် ဒေါသဖြင့် ချက်ချင်းထူပူလာ၏။ </p>
	<p class="block_14">“နေပါဦး၊ ခင်ဗျားက ဘာလုပ်တာလဲ” </p>
	<p class="block_14">ကိုကိုထွန်း၏ ဒေါသဟုန်သည် စဝ်ရွှေဝင်း၏စကားကြောင့် ပို၍ ပြင်းထန်လာရ၏။ ငယ်ငယ်သည် ကိုကိုထွန်းဘေးသို့ ဝင်၍ကပ်လိုက်သည်။ ကိုကိုထွန်းသည် ဘာမျှစကားပြန်မပေးဘဲ စဝ်ရွှေဝင်းကို အစိမ်းလိုက်ဝါးစားမည့်အသွင်ဖြင့် စိုက်ကြည့်နေ၏။ ထိုအခိုက်မှာပင် စဝ်ရွှေဝင်းသည် ငယ်ငယ့်လက်ကို ဖမ်းယူဆုပ်ကိုင်အံ့ လက်လှမ်းလာ၏။ ကိုကိုထွန်းသည် လှမ်းလာသော စဝ်ရွှေဝင်း၏ လက်ကို ဘေးဘက်သို့ ပုတ်ထုတ်ပြီး ငယ်ငယ့်ကို အိမ်တံခါးဆီသို့တွန်းကာ စဝ်ရွှေဝင်းနှင့် ငယ်ငယ်ကြားတွင် ဝင်၍ ရပ်လိုက်သည်။ </p>
	<p class="block_14">စဝ်ရွှေဝင်း၏ခန္ဓာကိုယ်သည် မသိမသာ ယိမ်းယိုင်နေ၏။ </p>
	<p class="block_14">“ခင်ဗျား ဘာလုပ်တာလဲ၊ ဒါဟာ ခင်ဗျားနဲ့ ဘာမှမဆိုင်ဘူး” </p>
	<p class="block_14">စဝ်ရွှေဝင်းသည် ပြောပြောဆိုဆိုပင် ရှေ့မှ ကာဆီးနေသော ကိုကိုထွန်း၏ခန္ဓာကိုယ်ကို တွန်းပစ်ရန် ကြိုးစားလိုက်၏။ </p>
	<p class="block_14">ကိုကိုထွန်းသည် စဝ်ရွှေဝင်း၏ခန္ဓာကိုယ်ကို ဆီး၍တွန်းလိုက်သည်။ စဝ်ရွှေဝင်း၏ ခန္ဓာကိုယ်သည် ယိမ်းထိုးပြီး နောက်ဘက်သို့ လန်ကျလုလု ဖြစ်သွား၏။ စဝ်ရွှေဝင်း၏ဒေါသအိုးသည် ပေါက်ကွဲရလေပြီ။ </p>
	<p class="block_14">“အလကားခွေးဝင်စားက လူပါးဝလို့” </p>
	<p class="block_14">ဟူသော အော်ဟစ်ပြောဆိုသံနှင့်အတူ စဝ်ရွှေဝင်း၏ခန္ဓာကိုယ်လုံးသည် ကိုကိုထွန်းဆီသို့ လွှင့်ပစ်လိုက်သလို ကျရောက်သွား၏။ ကိုကိုထွန်းသည် စဝ်ရွှေဝင်းပြောလာသော စကားလုံးကို သဲကွဲစွာ စဉ်းစားနိုင်ခြင်း မရှိမီမှာပင် စဝ်ရွှေဝင်း၏ လက်သီးဒဏ်ကြောင့် မျက်နှာပြင်သည် ပူလောင်သွား၏။ သူ မည်သို့ တုံ့ပြန်ရမည်ကိုလည်း ချက်ချင်း သိလိုက်၏။ ဤသို့ဖြင့် ထိုနေရာသည် ရုတ်ရုတ်သဲသဲ ဖြစ်သွား၏။ </p>
	<p class="block_14">ငယ်ငယ်၏ အလန့်တကြား အော်ဟစ်သံနှင့် စဝ်ရွှေဝင်း၏ အော်ဟစ် ဆဲရေးသံသည် ကပွဲတီးဝိုင်းနှင့်တကွ ထိုနေရာတခုလုံးကို လွှမ်းဖုံးသွားလေသည်။ ကပွဲမှလူများသည် စုဝေး ရောက်လာ၏။ </p>
	<p class="block_14">ညီညီခင်သည် စဝ်ရွှေဝင်းကို ဖက်လိုက်ပြီးဖြစ်သည်။ အချို့သူများက ကိုကိုထွန်းကို ဖက်ထားလိုက်ကြပြီးဖြစ်၏။ </p>
	<p class="block_14">စဝ်ရွှေဝင်းသည် အလျှံတောက်သောမျက်လုံးများဖြင့် ကိုကိုထွန်းကို စိုက်ကြည့်ရင်း ပါးစပ်မှ ယိုစီးကျလာသည့် သွေးစများကို လက်တဖက်ဖြင့် ပွတ်သုတ်လျက် </p>
	<p class="block_14">“အလကားခွေးဝဲစား ဖွတ်ကျားကောင်၊ သိပ်လူပါးဝတယ် မင်းအကြောင်းကို ငါမသိဘူး မှတ်လို့လား” </p>
	<p class="block_14">စင်စစ်တော့လည်း ဤပြဿနာသည် ဤအချိန်မျိုး၌ ပေါ်ပေါက်လာနိုင်ဖွယ် မရှိဟု အားလုံး မှတ်ထင်ထားပြီး ဖြစ်လေသည်။ ဒေါ်ကေသီကိုယ်တိုင်ပင် ထိုကိစ္စကို စဝ်ရွှေဝင်း၏မိခင်နှင့် တွေ့ဆုံ ပြောဆိုကြစဉ်က ကိုကိုထွန်းသည် ဤမိသားစု၌ သားအရင်း မဟုတ်ကြောင်း၊ မွေးစားသား ဖြစ်ကြောင်း၊ သာမန်ကာလျှံကာမျှသာ ပြောဆိုခဲ့၏။ ထိုစဉ်က စကားစပ်ရသည်မှာလည်း ကိုကိုထွန်းနှင့် ပတ်သက်၍ မကျေမနပ် ဖြစ်စရာ အကြောင်းကြောင့် ဒေါ်ကေသီသည် ဤသို့လျှင် စဝ်ရွှေဝင်း၏မိခင်ကို ပြောပြခဲ့ခြင်းဖြစ်၏။ အဖြစ်မှန်ကိုကား ထိုအမျိုးသမီးကြီးသည် ပြောဆိုခြင်း မပြုခဲ့ပေ။ </p>
	<p class="block_22">“သို့ပေမဲ့ ထွန်းတင်ကအစ ဒီကလေးဟာ မွေးစားသားပါလို့ အပြောမခံချင်ဘူး ဝန်ကြီးကတော်ရဲ့၊ တောကခေါ်ပြီး မွေးစားရတဲ့ ကလေးဆိုတော့ သူ့မှာ အကျင့်ဆိုး၊ ဉာဉ်ဆိုးကလေးတွေ ပါလာတာပေါ့၊ ဒါကြောင့် ကျွန်မအနေနဲ့က ဒီလို ဒီကလေး တခြား ရောက်နေတာပဲ သဘောကျတယ်” </p>
	<p class="block_14">ဟူသောစကားကို ဒေါ်ကေသီသည် ကိုကိုထွန်း နိုင်ငံခြားတွင် ဆေးကုရောက်နေစဉ်အတွင်း ပြောခဲ့ဖူးလေ၏။ ပြီး </p>
	<p class="block_14">“ဒီအကြောင်းတွေကို ဝန်ကြီးကတော် စိတ်ထဲမှာပဲ ထားတာပေါ့ရှင်၊ ထွန်းတင်တို့လင်မယား သိကြရင် စိတ်ကောင်းမှာမဟုတ်ဘူး” </p>
	<p class="block_14">ဆိုခဲ့သေး၏။ </p>
	<p class="block_14">ထိုကြောင့်လည်း ဝန်ကြီးကတော်သည် မိမိသိရှိလာသော ကိုကိုထွန်းအကြောင်းကို မေ့မေ့လျော့လျော့ ထားပစ်ခဲ့လေ၏။ သို့သော် များမကြာမီကမူ မိမိ၏သား စဝ်ရွှေဝင်းကိုယ်တိုင်က ကိုကိုထွန်း၏ ဆက်ဆံရေးနှင့်ပတ်သက်၍ ဝေဖန် ပြောဆိုလာသောအခါတွင် သူကြားသိခဲ့ပြီး ဖြစ်သည့် ဒေါ်ကေသီ၏ ပြောစကားအတိုင်း ကိုကိုထွန်းသည် ဦးထွန်းတင်နှင့် ဒေါ်နုနုခင်၏ သားရင်း မဟုတ်ကြောင်း ပြောဆိုခဲ့မိလေသည်။ သို့သော် ဝန်ကြီးကတော်သည် ဒေါ်ကေသီ မှာထားသည့် အတိုင်း ထိုစကားပျံ့နှံ့ခြင်း မရှိရလေအောင် </p>
	<p class="block_14">“ဒီအကြောင်းတွေကို ဗစ်တာ့စိတ်ထဲမှာပဲ ထားနော်၊ အဲလဗတ်တို့ ရီတာတို့ မသိစေနဲ့၊ တော်ကြာနေ သူတို့ကတဆင့် တအိမ်လုံး သိကုန်လို့ အားလုံး စိတ်မကောင်းစရာ ဖြစ်ကုန်ဦးမယ်” </p>
	<p class="block_14">ဟု အမှာထားခဲ့သေး၏။ </p>
	<p class="block_14">ယခုမူ စဝ်ရွှေဝင်းသည် သူ မကြာခင်က သိရှိထားသောအချက်ကို ထုတ်ဖော်ပြောဆို ရေရွတ်ကာ ကိုကိုထွန်းအား ဆဲရေး ပြစ်တင်နေပေပြီ။ </p>
	<p class="block_14">မည်သူသည်မျှ မည်သို့မျှ နားမလည်နိုင်တော့ပေ။ </p>
	<p class="block_14">ထိုအခိုက်မှာပင် မိဘများနှင့် ဒေါ်ကေသီတို့သည် အချင်းဖြစ်ပွားရာသို့ ရောက်လာ၏။ ဤသို့ဖြင့် ခိုက်ရန်ပွဲသည် ပြီးဆုံးခဲ့လေ၏။ </p>
	<p class="block_14">ညီညီခင်၏မွေးနေ့ အခမ်းအနားသည် ဆုံးခန်းတိုင်လေတော့သတည်း။ </p>
	<p class="block_14">သို့သော် သည်အခါကျမှပင် ကိုကိုထွန်း၏ပြဿနာသည် အစပြုလာခဲ့လေသည်။ </p>
	<p class="block_14">ပြဿနာသည် ပေါက်ကွဲ ပေါ်ထွက်လာခဲ့ပြီး ဖြစ်သော်လည်း မိဘများကိုယ်တိုင်က ထိုကိစ္စနှင့် ပတ်သက်၍ အတတ်နိုင်ဆုံးသော အဖာအထေးစကားများကို ပြောဆိုခြင်းဖြင့် ကိုကိုထွန်းစိတ်၌ သံသယကင်းရှင်းစေရန် ရှင်းလင်းပြချင်၏။ သို့သော် သူတို့နှစ်ဦးစလုံး၏ မျက်နှာပြင်များမှာ တဦးစီ တဦးစီ၌ တမျိုးစီဖြစ် စိုးရိမ်မှု ကြောင့်ကြမှုများ ရစ်သမ်းနေသည်ကိုကား ကိုကိုထွန်း သတိထားမိ၏။ သို့သော် ထိုစိုးရိမ်ကြောင့်ကြမှုများသည် မည်သည့် သဘောလက္ခဏာ ဖြစ်သည်ဆိုခြင်းကိုကား ကိုကိုထွန်း မတွေးတတ်ခဲ့ပေ။ </p>
	<p class="block_14">ဒေါ်ကေသီကိုယ်တိုင် ဤပြဿနာ ပြေရာပြေကြောင်း သဘောဖြင့် ဗစ်တာဟုခေါ်သော စဝ်ရွှေဝင်းသည် မူးမူးရူးရူးနှင့် ပြောခြင်းဖြစ်ကြောင်း မလုံမလဲစကား ဆိုသေး၏။ </p>
	<p class="block_14">ကိုကိုထွန်းသည် ဘာမျှစကားမဆို။ ဖေဖေ၊ မေမေ၊ အန်တီဆိုသူများ ပြောသောစကားကို နားထောင်ရင်း သူတို့မျက်နှာများကို စေ့စေ့ကြည့်နေမိ၏။ </p>
	<p class="block_14">ဝမ်းနည်းစိတ်ထိခိုက်ရသည်တော့ အမှန်ပင်။ တကြိမ် တကြိမ်တွင် သည်မိသားစုမှ အစစ်အမှန် ပေါက်ဖွားလာရခြင်း မဟုတ်ပါတကားဟူသောအသိဖြင့် ထိုအသိကို ကျေနပ်စွာ လက်ခံလိုစိတ် ပေါ်ပေါက်ရသေး၏။ </p>
	<p class="block_14">၁ဝ နာရီလွန်သည်အထိပင် ဖေဖေ၊ မေမေ၊ အန်တီတို့သည် ကိုကိုထွန်းကို မိမိတို့ သားသမီး အရင်းအချာဖြစ်ကြောင်း စကားကို အမျိုးမျိုးသော စကားလုံးတို့ဖြင့် ပြောဆိုနေကြသေး၏။ </p>
	<p class="block_14">သို့သော် သူတို့၏ သားငယ်၊ သမီးငယ်များသည်မူ မည်သို့မျှ နားလည်ခြင်း မရှိနိုင်ကြတော့ပေ။ </p>
	<p class="block_14">ကိုကိုထွန်းသည် ထိုစကားဝိုင်း၌ ဆက်လက်ထိုင်နေရခြင်းကို ပင်ပန်းငြီးငွေ့လာ၏။ </p>
	<p class="block_14">ထိုကြောင့် နေရာမှထွက်ကာ အိပ်ခန်းသို့ တုန်လှုပ်သော၊ ဝေခွဲမရသော နားမလည်နိုင်သော အတွေးစများဖြင့် ဝင်ခဲ့လေတော့သတည်း။ </p>
	<p class="block_14">စကားဝိုင်းတွင်ကား ဒေါ်ကေသီနှင့် ဒေါ်နုနုခင်တို့၏ အငြင်းအခုံ၊ စွပ်စွဲပြစ်တင်သော စကားလုံးများဖြင့် ကျယ်လောင် ပြင်းထန်လာခဲ့လေ၏။ </p>
	<p class="block_14">အတန်ကြာ၍ ညသည် လုံးဝ တိတ်ဆိတ်သွားစေကာမူ ထိုညက မိသားစုတစုလုံး၏ စိတ်အာရုံသည်မူ မရန်းပင်အုပ်ဆီမှ မြောက်လေရူးနှယ် ရပ်တည်မရ ဖြစ်ကြရလေပြီ။ </p>
	<p class="block_14">ကိုကိုထွန်းသည် အံကိုသာ တင်းတင်းကြိတ်ထားလိုက်လေသည်။ </p>
	<p class="block_6" id="calibre_link-131">◾</p>
</div>

<div class="calibre" id="calibre_link-43">
<h1 class="block_12" id="calibre_link-132">| ၃၉ |</h1>
	<p class="block_13">&nbsp;</p>
	<p class="block_14">နောက်တနေ့ အိပ်ရာမှ နိုးသောအခါ ကိုကိုထွန်းသည် သည်အိမ်မှ လူတွေနှင့် မျက်နှာချင်းဆိုင်ဖို့ ဝန်လေးသည်။ မိမိမှာ သိမ်ငယ်စိတ် ရှိသည်လား၊ မာန်ထည်လွန်းသည်လား ဝေခွဲမသိ။ </p>
	<p class="block_14">သို့ပါလျက် မေမေသည် သူအိပ်ခန်းမှ မထွက်မီမှာပင် အိပ်ခန်းဝမှစောင့်ကာ သွယ်ကျသော မျက်ရည်စဖြင့် ဖြေရှင်းစကားကို ဆိုသည်။ </p>
	<p class="block_14">ဒေါ်နုနုခင်သည် သားစိတ်တွင် မည်သို့မျှ စနိုးစနောင့် မဖြစ်ရလေအောင် တဖက်သားကို အပြစ်ဖို့လျက် စကားဆို၏။ သို့ပေမဲ့ သူကိုယ်တိုင် ကိုကိုထွန်းမျက်နှာကိုကား စေ့စေ့မကြည့်ရဲ။ </p>
	<p class="block_14">ကိုကိုထွန်းသည် ဒေါ်နုနုခင် ပြောလာသည်တို့ကို နားထောင်သည်။ သို့သော် ယခုအခါ မေမေ့မျက်နှာကို သူ ရဲရဲရင်မဆိုင်ဝံ့။ မည်သည့်စကားမျိုးကိုမျှ တုံ့ပြန် ပြောဆိုခြင်း မပြု။ </p>
	<p class="block_14">ဒေါ်နုနုခင်၏ တိုက်တွန်းချက်အရ ဦးထွန်းတင်သည် ကိုကိုထွန်းအတွက် ဖြေရှင်းစကား ဆိုနိုင်ရန် ကြိုးစားသေး၏။ သို့သော် ဦးထွန်းတင်သည် သားကို ရဲရဲတင်းတင်း ရင်မဆိုင်ဝံ့။ သားမျက်နှာကို မြင်ရတိုင်း သူ့ရင်ထဲက နာသည်။ </p>
	<p class="block_14">စင်စစ်တော့လည်း တခါတရံ သို့မဟုတ် တချို့သောကိစ္စများ၌ မိဘများသည် မိမိတို့၏ သားသမီးများအား တခြားတပါးမှ ကောက်ယူမွေးစားခဲ့လေဟန် ပြက်ရယ်စကား၊ ချစ်စနိုးစကား တို့ကို ဆိုတတ်ကြမြဲဖြစ်၏။ ထိုကြောင့် မိဘများကိုယ်တိုင်က မွေးစားသားပါဟု ဆိုလာစေဦး သားသမီးသည် ထိုစကားကို အလွယ်နှင့် လက်သင့်ခံစရာ အကြောင်းမရှိသည်မှာ မှန်ပါ၏။ ယခုကိစ္စမှာ မိဘကိုယ်တိုင်က ပြောဆိုသည် မဟုတ်။ တခြားတပါးက လူငယ်တယောက် မူးယစ် ပြောဆိုသော စကားသာ ဖြစ်လေသည်။ ထိုကြောင့် ကိုကိုထွန်းသည် ထိုအဖြစ်အပျက်နှင့်စပ်လျဉ်း၍ မည်သို့မျှ စိတ်ထိခိုက် တုန်လှုပ်ခြင်း မဖြစ်သင့်ဟု ဆိုနိုင်ပေသည်။ </p>
	<p class="block_14">ယခု ကိုကိုထွန်းသည် သည်အကျိုး သည်အကြောင်းတွေကို အပြန်ပြန် အလှန်လှန် မတွေးချင်။ တကယ်စင်စစ် မိမိသည် ဦးထွန်းတင်၊ ဒေါ်နုနုခင်တို့၏ သားရင်းဖြစ်စေကာမူ ယခုကဲ့သို့ မွေးစားသားအဖြစ် မှတ်ယူခြင်းခံရသည်ကို သူ ခံယူချင်၏။ ထို့ထက်သော်ကား ကိုကိုထွန်းသည် မိမိကိုယ်ကို ထိုမိသားစုနှင့် မည်သို့မျှ ဆက်စပ်ပတ်သက်ခြင်း မရှိသူအဖြစ်ကို ပို၍ ခံယူချင်သည်။ </p>
	<p class="block_14">အမှန်ကိုဆိုရလျှင် ကိုကိုထွန်းသည် ဤပတ်ဝန်းကျင်၌ မွေးဖွားကြီးပြင်းလာခဲ့ရခြင်းအတွက် နှစ်ကာလကြာမြင့်စွာပင် ယူကျုံးမရ ဖြစ်ခဲ့ရ၏။ မိမိဘဝသည် ဤမိသားစုနှင့် အလျဉ်းပတ်သက်ခြင်း မရှိပါစေနှင့်ဟူသော စိတ်ဆန္ဒမျိုးပင်လျှင် အခါခါဖြစ်ဖူး၏။ </p>
	<p class="block_14">စဝ်ရွှေဝင်းစကားကို ကြားရတော့ ဆန္ဒပြည့်ဝပြီဟု ဆိုနိုင်၏။ သို့ပါလျက် တကယ်တမ်း ဝမ်းမသာ။ ယခုမှပင် သည်မိ၊ သည်ဖ၊ သည်မိသားစုကို မျက်နှာချင်း ဆိုင်မိဖို့ ကိုကိုထွန်း ပို၍ ဝန်လေးလာ၏။ </p>
	<p class="block_14">နောက်တနေ့မှာ သည်အိမ်က အပြီးအပိုင် ထွက်မည် ဆုံးဖြတ်ထားစေကာမူ </p>
	<p class="block_14">“မူးနေရူးနေတဲ့ လူတယောက်ရဲ့စကားကြောင့် သား စိတ်မထိခိုက်စေချင်ဘူး၊ မေမေတို့ဟာ သားနဲ့ပတ်သက်ရင် တကယ်မိဘရင်း ဟုတ်မဟုတ်ဆိုတာ ရှင်းပြနေစရာ မလိုပါဘူး သားရယ်၊ မေမေတို့ ဖေဖေတို့ သဘောထားကို သားအသိဆုံးပါ၊ ဒီတော့ သား ဘာပဲလုပ်လုပ် စဉ်းစဉ်းစားစား လုပ်ပါကွယ်” </p>
	<p class="block_14">ဟု ဒေါ်နုနုခင်က ပြောဆိုတောင်းပန်သည်။ </p>
	<p class="block_14">သို့ပေမဲ့ စိတ်ပြေလက်ပျောက် ဆိုသလို အိမ်မှ ဆင်းဖြစ်အောင် ဆင်းလာသည်။ ပြီး ကိုအောင်သူနေသော ကျောက်ကုန်း၊ သမာဓိလမ်းမှ အိမ်ခန်းမှာ သွား၍ခိုကပ်သည်။ သူ ဘယ်အဖြစ်မျိုး ကြုံလာခဲ့သည်ကိုကား ကိုကိုထွန်း မပြော။ ဝေခွဲမရသော ဝေဒနာသည် ရင်မှာသာ အကျိတ်အခဲဖြစ်လျက် တည်သည်။ </p>
	<p class="block_14">ရက်သတ္တတပတ်မပြည့်မီ ထိုအရပ်သို့ ဖေဖေကိုယ်တိုင် ရောက်လာသည်ကို တွေ့ရသောအခါ ကိုကိုထွန်း စိတ်နှလုံးတုန်လှုပ် ချောက်ချားသည်။ ဖေဖေနှင့် မျက်နှာချင်း ဆိုင်ရမည်ကို အလိုလို ဝန်လေးသည်ကြောင့် ခေါင်းကို ငုံ့ထားသည်။ ဖေဖေ့မျက်နှာမှာလည်း ရှုပ်ထွေးနောက်ကျုသော အသွင်ရှိ၏။ ဒါကို ကိုကိုထွန်း မမြင်။ </p>
	<p class="block_14">“သား အိမ်ကို ပြန်လိုက်ခဲ့ပါ ” </p>
	<p class="block_14">ဦးထွန်းတင်သည် ဤမျှသောစကားကို ပြော၏။ အသံသည် တုန်ယင်နေ၏။ ဝမ်းနည်း ကြေကွဲသောအသွင်ကို ဆောင်သည်။ </p>
	<p class="block_14">ပြီး သားရှေ့မှာသာ မလှုပ်မချောက် မတ်မတ်ရပ်နေ၏။ မျက်နှာပြင်မှာက စိတ်နှလုံး ပူပန်ရသော ဝေဒနာများသည် ရောနှောလှုပ်ခတ်နေ၏။ သို့ပေမဲ့ နောက်ထပ် စကားမဆက်။ ကိုကိုထွန်းသည် ဖေဖေကိုယ်တိုင် လာရောက်ခေါ်ယူသည် ဆိုသောအခါ မငြင်းဝံ့။ အိမ်သို့ပြန်၍ လိုက်ရ၏။ </p>
	<p class="block_14">အိမ်ကိုရောက်တော့ စဝ်ရွှေဝင်း၏ မိခင်ဆိုသော မိန်းမကြီးကို တွေ့ရလေသည်။ </p>
	<p class="block_14">စင်စစ် ဒေါ်ကေသီသည် ညီညီခင်၏မွေးနေ့ပွဲမှ အစပြုဖြစ်ပွားခဲ့သော ဤအိမ်ကြီး၏ စိတ်မချမ်းမြေ့ဖွယ်ရာအဖြစ်တွင် အလုံးစုံသည် မိမိ၌ တာဝန်ရှိသည်ဖြစ်ကြောင်း မဆွကပင် သိပြီးဖြစ်၏။ စင်စစ် ဤကိစ္စတွင် ဒေါ်နုနုခင်၊ ကိုကိုထွန်းတို့နှင့်ချည်းသာ သက်ဆိုင် အကျုံးဝင်နေသည် ဆိုပါက ဒေါ်ကေသီသည် များစွာ အရေးမူလိမ့်မည်ဟု မထင်ရပေ။ သို့သော် ယခုအခါ ထိုစဝ်ရွှေဝင်း၏ စကားတခွန်းသည် အကျယ်ကျယ် မငြိမ်းဖွယ်သော အရေးအခင်းများကို ပေါ်ပေါက်လာစေမည်လားဟု သူစိုးရိမ်သည်။ ဦးထွန်းတင်ကိုယ်တိုင် ယခုအခါ နိုင်ငံရေးအရ ပါတီတွင်း ပြိုင်ဆိုင်မှုများ၌ ရောနှောပါဝင်ကာ စိတ်နှလုံး ပင်ပန်းလောက်သော အခြေအနေများနှင့် ရင်ဆိုင်နေရသည်ဖြစ်ရာ ယခု ကိုကိုထွန်းကိစ္စတွင် ပို၍ စိတ်ထိခိုက်တုန်လှုပ်ခြင်း ဖြစ်ပေါ်နေသည်ကို တွေ့မြင်နေရသည့်အခါ ဒေါ်ကေသီသည် သူ့အမှားကို အချိန်မီ ပြင်သင့်သည်ဟု ထင်မြင်ယူဆ လာ၏။ ထိုကြောင့်ပင် စဝ်ရွှေဝင်း၏မိခင်ထံသို့ သွားရောက်ကာ ထိုအရေးကိစ္စ ပြေရာပြေကြောင်း ပြောပေးဖို့ စီစဉ်ရသည်။ </p>
	<p class="block_14">ကိုကိုထွန်း ရောက်လာသောအခါ စဝ်ရွှေဝင်း၏မိခင်သည် </p>
	<p class="block_14">“ဟိုညက ဗစ်တာ မူးမူးရူးရူးနဲ့ ပြောတာတွေကို ဗွေမယူပါနဲ့လို့ ဗစ်တာ့ကိုယ်စား ကျွန်မက အားလုံးကို တောင်းပန်ပါတယ်ရှင်” </p>
	<p class="block_14">ဟူသော စကားကို ဆို၏။ </p>
	<p class="block_14">သည်မျှဆိုလျှင် ထိုကိစ္စသည် ဘာမျှ ရေးကြီးခွင့်ကျယ်ပြုဖွယ် မဟုတ်ဟုလည်း တအိမ်လုံးက ယူဆ၏။ </p>
	<p class="block_14">သို့သော် ကိုကိုထွန်းသည် ဘာမျှ နှုတ်တုံ့မပြန်။ </p>
	<p class="block_14">သည်အိမ်၊ သည်မိသားစု၊ သည်အသိုက်အဝန်းမှာ မပျော်ပိုက်တော့သည်ကား အမှန်ပင်။ </p>
	<p class="block_14">အဆုံးတွင် မိမိသည် ဤမိသားစုမှ ပေါက်ဖွားခဲ့ရသည် မှန်စေဦး ဤအသိုက်အဝန်း၊ ဤပတ်ဝန်းကျင်၊ ဤပတ်ဝန်းကျင်၌ လွှမ်းသော စနစ်ကို ကိုကိုထွန်း စက်ဆုပ်သည်။ ဤနေရာမှ ရှောင်ထွက်ချင်သည်။ ထိုအခါတိုင်း မေမေ့ကို သနားသည်။ ငယ်ငယ့်ကို တွယ်တာသည်။ တကယ်တမ်းကျ ဖေဖေ့အတွက်လည်း ကိုကိုထွန်း စိတ်မကောင်း။ ထိုအခါ အားလုံးသော အဖြစ်အပျက်တွေကို အပြန်အလှန် စဉ်းစားရသည်။ အမှန်ပင် မိမိသည် ထိုမိသားစုတွင် မွေးစားသော ကလေးငယ်တယောက် ဖြစ်လေသလော။ ဤသို့ဆိုလျှင် မိဘရင်းချာများသည် မည်သူတို့ ဖြစ်ကြသနည်း။ အဖန်ဖန် အထပ်ထပ် တွေးမိသည့်အဆုံး မောဟိုက်နွမ်းနယ်လာသော အခါ စဝ်ရွှေဝင်းဆိုသော သတ္တဝါသည် မိမိဂုဏ်သိက္ခာကို နှိမ့်ချလိုသည်ကြောင့် မူးမူးရူးရူးနှင့် အဓိပ္ပာယ် ကင်းမဲ့သောစကားကို ဆိုခြင်းဖြစ်မည်ဟု ယူဆကြည့်ပြန်၏။ ထိုအယူအဆကိုလည်း အခိုင်အမာ ဆုပ်ကိုင်မထားချင်ပြန်။ ကြည့်စမ်း။ သည်ရက်၊ သည်လများတွင် မတည်ငြိမ်သောစိတ်၊ ယောက်ယက်ခတ် လှုပ်ရှားသော ဝေဒနာမျိုးစုံတို့ဖြင့် ခန္ဓာကိုယ်သည်ပင်လျှင် ဘယ်မှာမှ အတည်တကျ ရပ်တည်ခြင်းငှာ မစွမ်းခဲ့။ </p>
	<p class="block_14">ကိုအောင်သူသည် ယခုရက်၊ လများအတွင်း စိတ်ဝမ်းညှိုးငယ်ဟန်ရှိသော ကိုကိုထွန်း၏ အခြေအနေကို စဉ်းစားဝေခွဲကြည့်နိုင်ရန် ကြိုးစားကြည့်၏။ အထူးသဖြင့် ယခုကဲ့သို့အချိန်၌ မိမိထံတွင် လာရောက်နေထိုင်ရင်း ဘယ်အခါမျှ ကြည်သာ ရွှင်ပြုံးဟန် မရှိသော ကိုကိုထွန်းအဖြစ်ကို သူ နားမလည်။ </p>
	<p class="block_14">စင်စစ် ကိုအောင်သူသည် သူတပါး၏ ကိုယ်ရေးကိုယ်တာ၌ ဝင်ရောက် စွက်ဖက်လိုခြင်း မရှိသည်မှာ အမှန်ပင်။ သို့သော် ကိုကိုထွန်း အရေးကိစ္စများကိုမူ သူ့ညီငယ်တယောက်၏ အရေးကိစ္စများအဖြစ် သူ့ကိုယ်ရေးကိုယ်တာကိစ္စနှင့် ထပ်တူ မှတ်ယူသည်။ အထူးသဖြင့် ယခုကဲ့သို့ အရွယ်မျိုး၌ ကြုံတွေ့ရတတ်သော စိတ်နှလုံး ညှိုးနွမ်း ဝမ်းငယ်ဖွယ် အဖြစ်အပျက်များတွင် အချစ်ရေး ပြဿနာများသည် ရှေ့တန်းမှ ပါဝင်မြဲ ဖြစ်သည်ဟု ယေဘုယျအားဖြင့် ခန့်မှန်းနိုင်ပေ သည်။ ဤသို့ အချစ်ရေး ပြဿနာတခုတည်းမျှဖြင့် တဘဝဆုံးရှုံးလု ကြုံရလေဟန် ညှိုးညှိုးငယ်ငယ် ဖြစ်ရမည်မျိုးကိုတော့ မခံစားစေချင်။ ထိုကြောင့် ကိုအောင်သူသည် ကိုကိုထွန်းထံတွင် စုံစမ်း၏။ </p>
	<p class="block_14">သို့သော် ကိုကိုထွန်းသည် ရင်၌ဖြစ်သောဝေဒနာကို မျိုသိပ်၍ထားသည်။ တကယ်တမ်း ကျတော့လည်း ကိုကိုထွန်းအဖို့ ယခုလိုအခါမျိုးတွင် ရင်ကို ဖွင့်ပြလိုက်ချင်သည်။ သည်တော့ ထိုဝေဒနာသည် သူ့ရင်၌ အရှည်အကြာမနေ။ </p>
	<p class="block_14">ကိုကိုထွန်းကိုယ်တိုင် အကြောင်းစုံကို ပြောပြတော့လည်း ကိုအောင်သူသည် ထိုပြဿနာ ထိုအဖြစ်အပျက်ကို လေးနက်သော ပြဿနာ အဖြစ်အပျက်တရပ်အဖြစ် မှတ်ယူ၍မရ။ </p>
	<p class="block_14">ကိုကိုထွန်းသည် ဤမိသားစု၊ ဤပတ်ဝန်း၌ စိတ်ဆင်းရဲ ပင်ပန်းခြင်း ဖြစ်နေခဲ့ရသည်များကို ကိုအောင်သူ နားလည်၏။ ထိုကြောင့် ကိုကိုထွန်းသည် စဝ်ရွှေဝင်းဆိုသော လူမူးကလေး တယောက်၏ စကားဘက်တွင် ယိမ်းယိုင်နေသည်ဟု ထင်၏။ </p>
	<p class="block_14">“မဟုတ်ဘူး ကိုအောင်သူ၊ ဒီကိစ္စကို အဲဒီလို ခပ်ပေါ့ပေါ့နဲ့ စဉ်းစားလိုက်ရင်တော့ အားလုံး ယူဆကြသလို စဝ်ရွှေဝင်းရဲ့ အမူးစကားလို့ ဆိုရမယ်၊ ဒါပေမဲ့ ကျွန်တော့်အနေနဲ့ကျတော့ ဒီလိုမယူဆချင်ဘူး။ ကျွန်တော် မှန်တဲ့အတိုင်း ပြောပါမယ် ကိုအောင်သူ၊ စဝ်ရွှေဝင်းဆိုတာ ကျွန်တော်တို့အိမ်ကလူတွေနဲ့ သိတာ ဘာမှကြာသေးတာမဟုတ်ဘူး။ ဒီတော့ ခုလိုစကားတခွန်းကို အရမ်းမဲ့ ပြောစရာအကြောင်း ဘာမျှ မရှိဘူး” </p>
	<p class="block_14">ကိုကိုထွန်းသည် ပြောရင်းဆိုရင်းမှာပင် ယခုတိုင် ဝေခွဲမရနိုင်သေးသော သူ့အဖြစ်ကိုသူ စဉ်းစားတွေးတောနေဆဲဖြစ်၏။ စကားစကိုဖြတ်ပြီး ဟိုအဝေးသို့ မျှော်ငေးရင်း တွေနေပြန်သည်။ </p>
	<p class="block_14">ကိုအောင်သူသည် ကိုကိုထွန်းကို စေ့စေ့ကြည့်ရင်း ကိုကိုထွန်းထံက စကားကို စောင့်နေ၏။ </p>
	<p class="block_14">“ဒါပေမဲ့ ဖေဖေ၊ မေမေတို့နဲ့ ပတ်သက်လာတာကျတော့ တမျိုး ဖြစ်ပြန်တယ် ကိုအောင်သူ။ ဖေဖေဆိုတာ ကျွန်တော့်အပေါ် ဆက်ဆံတာဟာ တခြား သားသမီးနှစ်ယောက် ဆက်ဆံတာနဲ့ ဘာမှမကွာခြားဘူးလို့ ဆိုနိုင်တယ်။ အဲ တခုတော့ ရှိတာပေါ့။ ကျွန်တော်နဲ့ ဖေဖေတို့အယူအဆက မတူလို့ ကျွန်တော်ဟာ ဖေဖေရဲ့အဆူအပူ အကြိမ်းအမောင်း ခံခဲ့ရတာတော့ ရှိတယ်။ ဒါပေမဲ့ ဒီတချက်တည်းနဲ့လည်း ဖေဖေဟာ ကျွန်တော့်ဖေဖေအရင်း မဟုတ်ဘူးဆိုရမှာ အခက်သား။ မေမေကျတော့ ရှင်းတယ်။ မေမေဟာ ဘယ်လိုမှ သံသယဖြစ်အပ်တဲ့ အမေတယောက် မဟုတ်ဘူးလို့ ကျွန်တော်ထင်တယ်” </p>
	<p class="block_14">“ကိုထွန်း အဖေ၊ အမေဟာ ကိုထွန်းအပေါ်မှာ ဘယ်လိုသဘောထားတယ် ဆိုတာနဲ့ ပတ်သက်လို့ကျတော့ ကိုထွန်းက ပိုပြီး နားလည်ရမှာပေါ့” </p>
	<p class="block_14">“ဟုတ်ပါတယ် ကိုအောင်သူ၊ ဒါပေမဲ့ တဖက်က စဉ်းစားစရာ ရှိပြန်ရော၊ ဘာလဲဆိုတော့၊ ဒီမိသားစုမှာ ညီညီလို သားတယောက်၊ ငယ်ငယ်လို သမီးတယောက်ဟာ ဒီအသိုက်အဝန်းနဲ့ ပတ်သက်ပြီး ဘာမျှကြီးကျယ်တဲ့ ပြဿနာမျိုး မပေါ်ပေါက်ဘဲနဲ့ ကျွန်တော့်ကျမှ ပြဿနာ ပေါ်ရတာမျိုး” </p>
	<p class="block_14">“ဒါကတော့ တမိပေါက်တယောက်ထွန်းဆိုတဲ့ စကားက ရှိသေးတယ် မဟုတ်လားကွဲ့” </p>
	<p class="block_14">ကိုကိုထွန်းသည် စကားကို မဆက်သေးဘဲ အဝေးသို့သာ တွေငေးရင်း သူ့ရင်မှဖြစ်သော ဝေဒနာမှ ပေါက်ဖွားသည့် စကားလုံးများကို စိတ်ကူးဖြင့် စီစဉ်နေ၏။ </p>
	<p class="block_14">ဒါကို ကိုအောင်သူ ရိပ်စားမိသည်။ </p>
	<p class="block_14">“ကိုအောင်သူ ပြောတဲ့သဘောကိုလည်း ကျွန်တော် စဉ်းစားပါတယ်ဗျာ။ ဒါပေမဲ့ ကျွန်တော် တခုကိုတော့ ပိုင်ပိုင်ဆုံးဖြတ်သင့်ပြီလို့ထင်တယ် ကိုအောင်သူ” </p>
	<p class="block_14">သည်စကားကိုတော့ ကိုကိုထွန်းသည် ပိုမိုတိကျပြတ်သားသော လေသံဖြင့် ပြောချလိုက်၏။ </p>
	<p class="block_14">“ဘာကိုလဲ ကိုထွန်း” </p>
	<p class="block_14">“ကျွန်တော် ဒီအသိုက်အဝန်းက ရုန်းထွက်ဖို့” </p>
	<p class="block_14">ကိုအောင်သူသည် ဘာမျှမပြောဘဲ ကိုကိုထွန်းကိုသာ စူးစိုက်ကြည့်နေလိုက်၏။ </p>
	<p class="block_14">ကိုကိုထွန်းသည် မျက်နှာကို အခြားတနေရာသို့ အာရုံစူးစိုက်ထားရင်း </p>
	<p class="block_14">“အမှန်အားဖြင့် ကျွန်တော်ဟာ သားတယောက်အနေနဲ့ မိဘပေါ်မှာရှိတဲ့ တွယ်တာစိတ် ခန်းခြောက်နေပြီလို့ ကျွန်တော် မယူဆပါဘူး ကိုအောင်သူ။ ဖေဖေတို့ မေမေတို့ကို ကျွန်တော်ဟာ မိဘတွေအနေနဲ့ တွယ်တာမှု ရှိပါတယ်။ ဒါပေမဲ့ တခု ကိုအောင်သူ စဉ်းစားပေးစေချင်ပါတယ်။ ဖေဖေဟာ အစဉ်အလာအားဖြင့် အရာရှိကြီးတယောက်၊ မေမေဟာ မြေရှင်မျိုးရိုးက ပေါက်ဖွားလာတဲ့ ငွေကြေးသမားတယောက်၊ အခု ဒီအသိုက်အဝန်းမှာက ငွေစကား၊ ရာထူးစကား၊ အနောက်တိုင်းယဉ်ကျေးမှု စကားတွေနဲ့သာ သောသောညံနေတယ်။ ဒါတွေကို ကျွန်တော် မနှစ်မြို့ဘူး၊ စက်ဆုပ်တယ်၊ မုန်းတီးတယ်။ ဒီတော့ တခါတခါမှာဆိုရင် ကျွန်တော်ဟာ ဖေဖေတို့၊ မေမေတို့၊ အန်တီဒေါ်ကေသီတို့ကို ရွံမုန်းကြီး ဖြစ်ခဲ့ရတယ်။ အမှန်တော့ ကိုအောင်သူ ပြောသလို ကျွန်တော်ဟာ တမိပေါက် တယောက်ထွန်းတာမျိုး မဟုတ်ဘဲ စုန်းပြူးဖြစ်လာသလားဆိုတာတော့ ကျွန်တော်မသိဘူး ကိုအောင်သူ။ ဒါပေမဲ့ ကျွန်တော့်အနေနဲ့ ပိုင်ပိုင်ပြောရဲတာကတော့ ကျွန်တော်ဟာ ဒီမိသားစုမှာ မွေးဖွားကြီးပြင်းလာရတဲ့အတွက် လူဖြစ်ရှုံးတာ အမှန်ပဲ” </p>
	<p class="block_14">“ဒါက ဘာသဘောလဲ ကိုကိုထွန်းရဲ့” </p>
	<p class="block_14">“ကျွန်တော် တွေးကြည့်တာပါ ကိုအောင်သူ။ ကိုအောင်သူ ပြောစကားနဲ့ ပြောရရင် ကျွန်တော်ဟာ လူတန်းစား မမှန်ကန်ဘူး။ ခုဆိုရင် ကျွန်တော် အသက် ၂ဝ ကျော်ပြီ။ လူတန်းစား တိုက်ပွဲနဲ့ ပတ်သက်လို့ ကျွန်တော် ဘယ်တိုက်ပွဲမှာမှ တိတိပပ ပါဝင် တိုက်ခိုက်ခဲ့ခြင်း မရှိသေးဘူး။ ကနေ့ လူ့ဘောင်ဟာ လူတန်းစားတိုက်ပွဲ စစ်မြေပြင်အသွင်မျိုး ဖြစ်တယ်။ အဖိနှိပ်ခံရတဲ့ အချိုးနှိမ်ခံရတဲ့ အလုပ်သမား လယ်သမား ဆင်းရဲသားတွေဟာ တနေ့မှာ ဒီလူ့ဘောင်ကြီးရဲ့ လူတန်းစားတိုက်ပွဲ စစ်မြေပြင်မှာ အောင်လံထူနိုင်ရမယ်။ ကျွန်တော်တို့တတွေဟာ ဒီလူတန်းစား တိုက်ပွဲမှာ အဖိနှိပ်ခံ၊ အချိုးနှိမ်ခံ အလုပ်သမား၊ လယ်သမား လူတန်းစားဘက်က ပါဝင်ပြီး တိုက်ပွဲကို ဆင်နွှဲရမယ်ဆိုတဲ့အသိမျိုးကို ကျွန်တော် သိတယ်။ ရှင်းရှင်းပြောရင် ကျွန်တော်ဟာ လူတန်းစား တိုက်ပွဲမှာ အဖိနှိပ်ခံရတဲ့ လူတန်းစားဘက်ကနေပြီး ကျွန်တော် နာတတ်တယ်။ ခံစားတတ်တယ်။ တကယ်တော့ ဒါတွေဟာ သာမန်အသိမျိုး၊ သာမန်ခံစားမှုမျိုးပဲ ဖြစ်မနေဘူးလား။ ကိုအောင်သူ” </p>
	<p class="block_14">“ဒါပေမဲ့ ဒီအသိတရားနဲ့အတူ လူတန်းစားတိုက်ပွဲမှာ မှန်ကန်တဲ့ဘက်က ပါဝင်တိုက်ခိုက်လို့ လည်း ရနိုင်ပါတယ် ကိုထွန်းရာ” </p>
	<p class="block_14">“မှန်တယ် ကိုအောင်သူ။ ကျွန်တော်သိတယ်။ ကျွန်တော် နားလည်တယ်။ ကျွန်တော်ဟာ အဖိနှိပ်ခံရတဲ့လူတွေဘက်က တိုက်ရမယ်။ အရင်းရှင်တွေကို ကျွန်တော်တို့ တိုက်ရမယ်။ နယ်ချဲ့သမားတွေကို ကျွန်တော်တို့ တွန်းလှန်ရမယ် ဆိုတာတွေကို ကျွန်တော်လက်ခံတယ်။ ဒါပေမဲ့ တခြားမကြည့်နဲ့ ကိုအောင်သူ။ ကိုအောင်သူနဲ့ ကျွန်တော်တို့ အနေအထားကိုပဲကြည့်။ ကိုအောင်သူ့ အနေနဲ့ အသိ၊ နားလည်မှု၊ ယုံကြည်ချက်တွေနဲ့အတူ အမှန်တရား၊ ဆိုကြပါစို့၊ လူတန်းစားတိုက်ပွဲ အမှန်တရားဘက်ကနေပြီး တိုက်ခိုက်တယ်။ ဒါကဖြစ်တယ်။ ကျွန်တော်ကျတော့ အင်းလျားလမ်းက အိမ်ကြီးထဲမှာ အတွင်းဝန်တယောက်နဲ့ မြေရှင်အနွယ်တယောက်ရဲ့ သားတယောက်အဖြစ် သူတို့ အနှောင်အဖွဲ့ကြီးကိုခံပြီး တိုက်ရတာမျိုးအနေနဲ့ ကဲ အခု ကျွန်တော် ဘယ်လောက်များ ထိထိရောက်ရောက် စွမ်းဆောင်နိုင်ခဲ့သေးလို့လဲ ကိုအောင်သူ။ ဝတ္ထုကလေး တပုဒ်စ၊ နှစ်ပုဒ်စ ရေးတာတောင်မှ ဖိနှိပ်ချင်တဲ့၊ ခြယ်လှယ်ချင်တဲ့ လူတန်းစားကို ရှုတ်ချ ပြစ်တင်ရေးသားတဲ့ အဆင့်မှာပဲ ရှိသေးတယ်။ ကျွန်တော်တို့ ဘက်လိုက်ရမယ့် လူတန်းစားဖြစ်တဲ့ အလုပ်သမား၊ လယ်သမားဘဝကို တင်ပြဖို့ကျတော့ ဘယ်မလဲ အတွေ့အကြုံ” </p>
	<p class="block_14">ကိုအောင်သူသည် ဒေါနှင့်မာန်နှင့် ပြောလာခြင်းအတွက် ကိုကိုထွန်းကို အတော်ပင် သဘောကျလာသည်။ </p>
	<p class="block_14">“အခု ကိုထွန်း ပြောတာတွေဟာ မှန်သင့်သလောက်တော့ မှန်ပါတယ် ကိုထွန်း။ ရှင်းရှင်းပြောရရင် ကိုယ့်အနေနဲ့ မောင်ရင့်ကို မြှောက်ထိုးပင့်ကော် လုပ်ပေးတာမျိုး မဖြစ်ချင်ဘူး။ ဘာပဲဖြစ်ဖြစ် မောင်ရင် သိလာ၊ မြင်လာ၊ ကြုံလာ၊ နားလည်လာစေချင်တယ်” </p>
	<p class="block_14">“ဟုတ်ပါတယ်။ ဒါကို ကျွန်တော် နားလည်ပါတယ် ကိုအောင်သူ။ ဒါကြောင့် ကျွန်တော် အခု ကျင်လည်ရတဲ့ အသိုင်းအဝိုင်းက ဘယ်ပုံစံမျိုးနဲ့ပဲဖြစ်ဖြစ် ရုန်းထွက်လိုက်တော့မယ်လို့ ကျွန်တော် ဆုံးဖြတ်လိုက်တယ်။ အခုအခြေအနေဟာ စဝ်ရွှေဝင်းစကား မှားသည်ဖြစ်စေ၊ မှန်သည်ဖြစ်စေပေါ့။ ကျွန်တော့်အနေနဲ့တော့ ဒီအသိုင်းအဝိုင်းက ရုန်းထွက်ပြီး ကိုယ့်ဘဝကိုယ် အတတ်နိုင်ဆုံး ဘဝမှန်အခြေ ရောက်အောင် ကြိုးစားမယ်၊ အသိမှန်တဲ့အခြေကို ရောက်အောင် ကြိုးစားမယ် ကိုအောင်သူ” </p>
	<p class="block_14">တကယ်ပင် လှိုက်လှဲ စိတ်ထက်သန်ခြင်းဖြင့် ပြောသည်။ </p>
	<p class="block_14">ပြီးနောက် များမကြာမီမှာပင် ကိုကိုထွန်းသည် ကိုအေးလွင်ရှိရာသို့ သွားရောက်ပြီး ကိုအေးလွင်နှင့်အတူ သူ့ဘဝကို ဖန်တီးမည်ဟု ဆုံးဖြတ်သည်။ </p>
	<p class="block_6">◾</p>
	<p class="block_14">ဤသို့ဖြင့် ကိုကိုထွန်း ရန်ကုန်မြို့မှ ထွက်ခွာသွားသည်ကို အင်းလျားလမ်း အိမ်ကြီးမှ လည်းကောင်း၊ သန္တာနွယ်တို့အနေနှင့်လည်းကောင်း တစုံတရာ မသိလိုက်ကြရပေ။ </p>
	<p class="block_14">အင်းလျားလမ်း အိမ်ကြီးတွင်မူ ကိုကိုထွန်း ပြန်မလာတော့သည့်အချိန်နှင့် မရှေးမနှောင်း မှာပင် ညီညီခင်သည် နိုင်ငံရပ်ခြားသို့ ပညာသင် ထွက်ခွာသွားပြီဖြစ်ရာ ယခင်က စိုပြည် သိုက်ဝန်းသော အိမ်ကြီးသည် ခြောက်သွေ့လာခဲ့လေသည်။ </p>
	<p class="block_14">ဦးထွန်းတင်သည် သားနှင့်ပတ်သက်၍လည်းကောင်း၊ သားအတွက် စိတ်ထောင်းကိုယ်ကြေ ဖြစ်ကာ တရှောင်ရှောင် မမာစပြုလာသော မယားအတွက်လည်းကောင်း စိတ်လက်ကြည်လင် ရွှင်ပျခြင်း မရှိနိုင်တော့ပေ။ ဇရာပိုင်းဝင်ခဲ့ပြီ ဖြစ်သောကြောင့်လည်း စိတ်နှလုံးသည် နွမ်းနယ်လွယ်၊ ထိခိုက်လွယ်သော အခြေမျိုးသို့ ဆိုက်ရောက်လာ၏။ ဦးနှောက်စွမ်းအားသည်လည်း ရှေးကကဲ့သို့ အရေးကိစ္စ မြောက်မြားစွာကို ခိုင်ခိုင်ကျည်ကျည် လက်ခံစဉ်းစားနိုင်ခြင်း မရှိတော့ပေ။ </p>
	<p class="block_14">ထိုအခြေအနေမျိုးမှာပင် နိုင်ငံရေးပြဿနာများသည် ရှုပ်ထွေးလာလေသည်။ </p>
	<p class="block_14">အနှစ် ၄ဝ တည်တံ့မည်ဟူသော ဖဆပလအဖွဲ့ကြီး နှစ်ခြမ်းကွဲပြီ ဆိုသည်နှင့် နိုင်ငံနှင့်အဝန်း ဖရိုဖရဲဖြစ်နေသော အမျိုးသား စည်းလုံးညီညွှတ်ရေး အခြေအနေသည် အစိတ်စိတ် အမြွှာမြွှာ ဖြစ်ရလေတော့သည်။ ထိုအရေးအခင်းသည် တနိုင်ငံလုံးကို လှုပ်ခါဝှေ့ယမ်းလိုက်သည်ဖြစ်ရာ အင်းလျားလမ်းရှိ ဦးထွန်းတင်၏ အိမ်ကလေးသည်လည်း မသိမသာ သွက်သွက်ခါခါ ဖြစ်လာခဲ့ရ၏။ </p>
	<p class="block_14">ဦးထွန်းတင်သည် ပထမတွင် မမကေသီနှင့်ပင်လျှင် စကား အငြင်းအခုံ ဖြစ်ရမည့် အခြေမျိုးကို ရင်ဆိုင်ရလေသည်။ </p>
	<p class="block_14">စင်စစ် တသက်နှင့် တကိုယ်ဆိုသလို မမကေသီ၏ အယူအဆ၊ အစီအမံတို့နှင့် ပတ်သက်၍ ဦးထွန်းတင်သည် ဘယ်အခါကမျှ အတိုက်အခံ ပြုခဲ့သည်မဟုတ်။ ပြုစွမ်းသည်လည်း မဟုတ်ပေ။ ယခုမူ နှစ်ခြမ်းကွဲ ဖဆပလအဖွဲ့ကြီးတွင် မမကေသီသည် တဖက်အင်အားစုကို လိုလားသည်။ ဦးထွန်းတင်ကမူ အခြား တဖက်အင်အားစုကသာ အလားအလာ ရှိသည်ဟု ယူဆသည်။ </p>
	<p class="block_14">သို့သော် သူတို့၌ တူညီသော အခြေခံ ရည်မှန်းချက်ကား ရှိကြ၏။ ထိုကြောင့်လည်း ယခု အရေးအခင်းတွင် ထိုမောင်နှမနှစ်ယောက်၏ သဘောကွဲလွဲမှုမှာ အရှည်အကြာ လိပ်ခဲတည်းလည်း ဖြစ်ခဲ့ရသည် မဟုတ်ပေ။ </p>
	<p class="block_14">ယခုနှစ်အတွင်းမှာပင် နိုင်ငံရေးသွင်ပြင်လက္ခဏာများ မျက်လှည့်ပြဘိသကဲ့သို့ ပြောင်းလဲ လာခဲ့သလို ဦးထွန်းတင်၏ ဘဝသည်လည်း ပြောင်းလဲလာခဲ့သည် ဆိုနိုင်၏။ </p>
	<p class="block_14">ထင်ရှားသော အပြောင်းအလဲကား ယခုနှစ်ကုန်တွင် ဦးထွန်းတင်သည် လက်ရှိရာထူးမှ အငြိမ်းစား ယူလိုက်ခြင်းပင်တည်း။ </p>
	<p class="block_14">သည်အခါ နောက်တကြိမ် ကျင်းပအံ့သော ရွေးကောက်ပွဲတွင် မြိုင်သာယာ မဲဆန္ဒနယ်၌ သခင်ဖေသိန်းနှင့်အပြိုင် ဝင်ရောက် အရွေးခံမည်။ မိမိသာလျှင် အနိုင်ရပေမည်။ ထိုအခါ ဝန်ကြီးရာထူးကို ရရှိပေတော့မည်။ ဤသို့ဖြင့် မိမိဘဝ၏ အထွတ်အထိပ်သို့ ရောက်ရချေမည် ဟူသော အတွေးမျှော်လင့်ချက်သည် ဦးထွန်းတင်၏ စိတ်အာရုံကို လွှမ်းဖုံးလာခဲ့လေသတည်း။ </p>
	<p class="block_14">မျှော်လင့်ချက်ဟူသည်ကား ပျိုမျစ်ထက်သန်ခြင်းကို ဖန်တီးနိုင်စွမ်းလှပါတကားဟုလည်း ဦးထွန်းတင် အတွေးရောက်ရလေတော့သည်။ </p>
	<p class="block_14">ဤသို့ဖြင့် အမျိုးမျိုးသော အပြောင်းအလဲ အဖြစ်အပျက်များကြားမှာပင် ပြက္ခဒိန်နှစ်သည် ခါတိုင်းကဲ့သို့ ကုန်ဆုံးပြောင်းလဲလာခဲ့လေ၏။ </p>
	<p class="block_6" id="calibre_link-133">◾</p>
</div>

<div class="calibre" id="calibre_link-44">
<h1 class="block_12" id="calibre_link-134">| ၄၀ |</h1>
	<p class="block_13">&nbsp;</p>
	<p class="block_14">သူတို့နှစ်ယောက်စလုံးသည် သတိရ အောက်မေ့ တမ်းတခြင်းတို့ကို ကာလအတန်ကြာ ဟန်ဆောင်ဖုံးကွယ်ကာ မေ့လျော့ယောင်ပြုခဲ့ကြလေပြီ။ ဤသို့ဖြင့် သူတို့သည် ကိုယ်စီအသီးသီး၌ ပုံသွင်းစံထားပြီး ကမ္ဘာလောကအသစ်တခုစီကို ဖန်တီးတည်ဆောက်နိုင်ကြရမည်ဟု အခိုင်အမာ စွဲမြဲယုံကြည်ပြီးဖြစ်ဟန် ရှိလေသည်။ </p>
	<p class="block_14">ကိုကိုထွန်းသည် ကိုအေးလွင်ရှိရာသို့ ရောက်သည်နှင့် သူ့မိသားစု ပြဿနာမှအပ အခြားတပါး၊ ဆိုရေးရှိသည်မှာ နွယ်နှင့်ပတ်သက်၍ မည်သည့် စကားတစွန်းတစမျှ ပြောဆိုခြင်း မပြုခဲ့ပေ။ စင်စစ် ထိုအချက်ကို ကိုကိုထွန်းသည် မည်သို့မျှ အဆုံးအဖြတ် ပြုခဲ့သည်ကား မဟုတ်။ သို့သော် ကိုအေးလွင်ကို တွေ့သည်နှင့် နွယ့်ကို တခဏသတိရသည် မှန်စေဦး။ နွယ်နှင့်ပတ်သက်၍ ပြဿနာ မဖြစ်အပ်ဟု စိတ်က မှတ်ယူသည်။ </p>
	<p class="block_14">ကိုအေးလွင်အနေနှင့်တော့လည်း ကိုကိုထွန်းကိုယ်တိုင်က ထိုကိစ္စကို ဘာမျှ စတင် ပြောဆိုလာခြင်း မပြုသမျှ အဟောင်းကို အသစ်မဖြစ်စေရဟု ဆုံးဖြတ်ထား၏။ သည်မှာ နှစ်ဦးစလုံး ဟန်လုပ်နေကြသည်ဆိုခြင်းကိုကား မေ့လျော့နေကြလေသည်။ </p>
	<p class="block_14">မှန်၏။ ကိုအေးလွင်သည် ကိုကိုထွန်း ရောက်လာသည်ကို ဝမ်းသာသည်။ ကိုကိုထွန်း အဖြစ်ကို ကြားရသောအခါ စိတ်မကောင်း။ ကိုကိုထွန်းကိုယ်တိုင် သူနှင့်အတူ နေထိုင်မည်။ သူယုံကြည်သောလုပ်ငန်းကို ကူညီဆောင်ရွက်မည် ဆိုလာသည့်အတွက် ဝမ်းသာသည်။ စင်စစ် သူတို့နှစ်ဦးစလုံးသည် စိတ်အားထက်သန် တက်ကြွသော လူငယ်လူရွယ်များ ဖြစ်ကြ၏။ သူတို့သည် စာပေအသိအားဖြင့်လည်း အတန်သင့် ပြည့်စုံကြပြီးသူများ ဖြစ်လေသည်။ သို့ပေမဲ့ လက်တွေ့မှာ ကိုအေးလွင်က ကျင်လည်ပြီးဖြစ်သည်။ ကိုကိုထွန်းက ရောက်လာစမှာ စာအုပ်များဖတ်ထားသည့် အသိနှင့် စုပေါင်းထွန်ယက် စိုက်ပျိုးရေးလုပ်ငန်းကို တင်ပြသည်။ </p>
	<p class="block_14">“အဲဒီအဆင့်ကို ရောက်အောင် ကျွန်တော်တို့ အများကြီး ကြိုးစားရဦးမယ် ကိုထွန်း။ ဒီမှာက လူတွေဟာ သိပ္ပံနည်းကျတဲ့ စိုက်ပျိုးနည်းတို့ စက်မှုလယ်ယာတို့ ဆိုတာတွေကိုတောင်မှ လူတွေ သဘောပေါက်အောင် အတော်ကြိုးစားနေရတဲ့ အခြေအနေ ဖြစ်နေတယ်။ ခက်တယ် ကိုထွန်း။ ကျွန်တော်တို့ဆီမှာက မြတ်စွာဘုရား တရားတော်အရ လက္ခဏာရေးသုံးပါးဖြစ်တဲ့ အနိစ္စ၊ ဒုက္ခ၊ အနတ္တဆိုတာကိုသာ နှုတ်ကရွတ်ဖို့ ဝန်မလေးတာ ကိုထွန်းရဲ့။ ကိုယ့်ယာမှ ကိုယ့်ယာ၊ ကိုယ့်မြေမှ ကိုယ့်မြေဆိုတဲ့ ပုဂ္ဂလိက ပိုင်ဆိုင်မှုနဲ့ ပုဂ္ဂလိက အစွဲအလမ်းကလေးတွေက ရှိနေကြသေးတယ်။ တဖက်ကလည်း သမဂ္ဂနံ တပေါ သုခေါဆိုတဲ့ စကားနဲ့အညီ ညီညွတ်ခြင်းသည် မြတ်သော ချမ်းသာခြင်းပါတကားလို့ ပြောဖို့သာ ဝန်မလေးတယ်။ တကယ်တမ်း စုပေါင်းလုပ်အားကျတော့ ချက်ချင်း စည်းရုံးလို့ မရပြန်ဘူး။ ဒီလိုပြောလိုက်လို့ စိတ်တော့ ပျက်မသွားနဲ့ဦးဗျာ။ ဘာပဲဖြစ်ဖြစ် အခက်အခဲတို့၊ အနှောင့်အယှက်တို့ ဆိုတာ ကျွန်တော်တို့ တွေ့ရမှာပဲ။ စိတ်ရှည်ရှည်နဲ့ ကြိုးစားမှု အရင်းတည်ရင် ခင်ဗျားပြောတဲ့အတိုင်း တနေ့ဖြစ်ရမှာပေါ့။ အခုလောလောဆယ်မှာတော့ ကျွန်တော်တို့အနေနဲ့ မြေရိုင်းတွေကို တတ်နိုင်သမျှထွင်၊ မြေဆီထိန်းသိမ်းရေးနဲ့ သိပ္ပံနည်းကျတဲ့ စိုက်ပျိုးရေးကို ကိုယ့်အင်ကိုယ့်အား တတ်နိုင်သမျှနဲ့ စံပြအဖြစ် လုပ်နေကြရတာပဲ ကိုထွန်း။ အဲဒီကနေပြီး တဆင့်တဆင့် တစတစ တိုးချဲ့ကြည့်မယ် စိတ်ကူးတယ်။ ခုပဲ ကျွန်တော့်လုပ်ငန်းမှာ ဒီကရှိတဲ့မိတ်ဆွေ သုံးလေးဦးနဲ့တော့ ပေါင်းမိနေပါပြီ။ အေးလေ ဒီကိစ္စမျိုးဆိုတာလည်း နိုင်ငံအစိုးရနဲ့တကွ အခြေခံစနစ်ကြီး ပြုပြင်ပြောင်းလဲမှုမျိုးကမှ တကယ်တမ်း ထိရောက်အောင် လုပ်နိုင်တာပဲဟာ။ တဖြည်းဖြည်းတော့ ကျွန်တော်တို့ မျှော်လင့်တဲ့ အခြေအနေတွေဆီ ရောက်ရမှာပေါ့ဗျာ” </p>
	<p class="block_14">ဤသို့ဖြင့် ကိုကိုထွန်းကိုယ်တိုင် လုပ်ငန်းသို့ ဝင်ရောက်လာခဲ့လေတော့သည်။ နှစ်ဦးစလုံးသည် ယုံကြည်ချက်နှင့် မျှော်လင့်ချက်ကိုသာ အခိုင်အမာ ဆုပ်ကိုင်ထားကြ၏။ သည်တော့ တခြား အရေးအခင်းအလုံးစုံကို မေ့လျော့ဟန်ပြုသည်။ </p>
	<p class="block_14">နွယ့်ကိုလည်း မေ့လေယောင်နှင့်။ </p>
	<p class="block_14">နွေရာသီသည် အစဉ်အလာအတိုင်း ရောက်လာခဲ့ပြန်လေသည်။ </p>
	<p class="block_14">ထိုအခါ ဆက်ဆံကူးလူးမြဲသော ကိုအောင်သူ့ထံက ပေးစာတွင် အစဉ်အလာ မဟုတ်သော အကြောင်းတရပ်သည် ပါဝင်လာ၏။ </p>
	<p class="block_14">အကြောင်းကား ဦးကျော်သာဦး နာမကျန်းဖြစ်နေခြင်း၊ အခြေအနေမှာ စိုးရိမ်ဖွယ်ရှိကြောင်း။ </p>
	<p class="block_14">ထိုအကြောင်းကို ဖော်ပြသော် </p>
	<p class="block_14">တကယ်တော့ ခုအချိန်မှာ ကိုယ်နားမလည်နိုင်တာဟာ နွယ်ပဲ။ ကိုယ်ဟာ မောင်ရင်တို့၊ နွယ်တို့နဲ့ ပေါင်းသင်းခဲ့တာ ကြာပြီ။ ဒါပေမဲ့ မောင်ရင်တို့ နွယ်တို့ အခြေအနေကို ကိုယ် ဘာမှမသိခဲ့ရဘူး။ ဒီအခြေအနေဟာ ထူးခြားပြီး စိတ်ဝင်စားစရာ အခြေအနေမျိုး ဖြစ်နေလိမ့်မယ် လို့လည်း ကိုယ်မမျှော်လင့်ဘူး။ ခုတော့ နွယ့်ကို နားလည်ဖို့ ခက်ခဲတာကစပြီး မောင်ရင်တို့၊ နွယ်တို့ကိစ္စတွေကို ကိုယ်တွေးတော စိတ်ဝင်စားရပြီ။ ထားပါလေ ဒါဟာ လူတဦးစီနဲ့သာ သက်ဆိုင်တဲ့ ကိုယ်ရေးကိုယ်တာ ဖြစ်ပါလိမ့်မယ်။ </p>
	<p class="block_14">အဓိက အရေးကြီးတာကတော့ အဘိုးကြီးကိစ္စပါ။ ကိုယ့်အထင်တော့ အဘိုးကြီး အခြေအနေဟာ မကောင်းဘူး။ သူ့သမီး ဆရာဝန်မ သန္တာနွယ်ကိုယ်တိုင် လက်လျှော့လိုက်ပြီဖြစ်ဟန် ရှိတယ်။ ဒီအချိန်မျိုးမှာ မောင်ရင်တို့နှစ်ယောက်လည်း ရှိနေသင့်တယ်လို့ ကိုယ်ယူဆတယ်။ ဒါကို မောင်ရင်တို့ သဘောပေါက်နိုင်မယ် ထင်ပါတယ်။ အဘိုးကြီးအဖို့ မောင်ရင်တို့ ကိုယ်တို့ကို သားရင်းတွေလို မှတ်ယူ ခင်မင်ထားတာ မဟုတ်လား။ </p>
	<p class="block_14">ဒါကြောင့် ကိုယ်က မောင်ရင်တို့ကို မှာကြားဖို့ နွယ့်ကို ပြောတယ်။ ဒီတော့ နွယ်ဟာ တုန်လှုပ်တဲ့ စိတ်နှလုံးကို ထိန်းချုပ်တဲ့ မျက်နှာထားနဲ့ “နေပါစေ၊ သူတို့ စိတ်ကို အနှောင့်အယှက် မဖြစ်စေချင်ဘူး” ဆိုတဲ့ စကားတခွန်း ပြောတယ်။ ဒီစကားကို နွယ် ဘာဖြစ်လို့ပြောသလဲ၊ နွယ်ရဲ့ အတွင်းရင်ထဲမှာ ဘယ်လိုစိတ်လှုပ်ရှားမှုမျိုး ရှိသလဲလို့ ကိုယ်စဉ်းစားရပြီပေါ့။ </p>
	<p class="block_14">“ဘယ်လိုပဲဖြစ်ဖြစ် အဘိုးကြီးကို နောက်ဆုံးအနေနဲ့ မောင်ရင်တို့ တွေ့သင့်ပါတယ်ကွာ” ဟူသော စာပိုဒ်ကို သူတို့သည် စိတ်မှာ အလွတ်ကျက်မှတ်ဖတ်သည်သို့ ဖတ်ကြ၏။ ပြီး တဦးအတွက် တဦး စိတ်ထိခိုက်တုန်လှုပ်ခြင်း ဖြစ်ရလေဟန်သော အကြည့်မျိုးဖြင့် ကြည့်မိကြသေးသည်။ သို့သော် သူတို့သည် နွယ်နှင့်ပတ်သက်၍ မည်သည့်စကားကိုမျှ မဆိုဖြစ်ကြသေးပေ။ ဦးကျော်သာဦးကို နောက်ဆုံးအနေနှင့် သွားရောက်တွေ့ဆုံရန် လိုအပ်သည်ကိုကား နှစ်ဦးစလုံး ဆုံးဖြတ်လိုက်ကြလေ သည်။ တကယ်တမ်းကျတော့လည်း သူတို့နှစ်ဦးစလုံးသည် နွယ်နှင့်ပတ်သက်၍ အဘယ်မျှ ကြာမြင့်သော ကာလအတိုင်းအတာအထိသာလျှင် သိုဝှက်မျိုသိပ်ထားနိုင်ကြမည် ဖြစ်သည်ကို သိရှိထားဟန်တူပေ၏။ </p>
	<p class="block_14">အောင်ပန်း ဘူတာမှ ရထားထွက်လာသည့်အချိန်၌ သူတို့နှစ်ဦးစလုံး၏ ရင်၌ နွယ်နှင့် ပတ်သက်သော၊ သူတို့တဦးစီနှင့်လည်း ပတ်သက်သော စိတ်ဝေဒနာများသည် တလွန့်လွန့် လှုပ်ရှားစ ပြုလာခဲ့လေသည်။ </p>
	<p class="block_14">“ဒီတခါ ရန်ကုန်က ပြန်ရင် ကိုထွန်း နေခဲ့ပါ” </p>
	<p class="block_14">ထိုစကားကို ကိုအေးလွင် မည်သည့် ရည်ရွယ်ချက်ဖြင့် ပြောသည်ကို ကိုကိုထွန်း အလိုလိုပဲ သိနှင့်နေ၏။ သို့သော် ထိုအသိသည် အတွင်းစိတ်၌သာ တည်လေသည်။ အပြင်သဏ္ဌာန်ကမူ ကိုကိုထွန်းသည် ကိုအေးလွင်၏စကားကို မည်သို့မျှ နားမလည်နိုင်ဟန်ဖြင့် ကိုအေးလွင်၏မျက်နှာကို ငေးစိုက်ကြောင်အ ကြည့်နေမိပြန်သည်။ </p>
	<p class="block_14">“ဘာကြောင်နေရပြန်တာလဲ ကိုထွန်း” </p>
	<p class="block_14">“ကြောင်တာမဟုတ်ဘူး ကိုအေးလွင်၊ ဒါပေမဲ့ ခင်ဗျား ဘာရည်ရွယ်ချက်နဲ့ ပြောတယ်ဆိုတာ ကျွန်တော် နားမလည်ဘူး” </p>
	<p class="block_14">“နားမလည်တာလား၊ မသိတာလား ကိုထွန်းရာ” </p>
	<p class="block_14">ကိုအေးလွင်၏အသံသည် ခပ်လေးလေးပင်ပင်နိုင်လှသည်။ ကိုကိုထွန်း စကားတုံ့ပြန်ခြင်း မပြုနိုင်မီပင် </p>
	<p class="block_14">“ဒီမှာ ကိုထွန်း၊ ဒီအခြေအနေ ရောက်လာကြမှတော့လည်း ကျွန်တော်တို့တတွေဟာ ကိုယ့်နှလုံးသားနဲ့ စပ်လျဉ်းပြီး အမှန်အကန်ကို မြင်လာသင့်ကြပါပြီ ကိုထွန်းရယ်” </p>
	<p class="block_14">“ခင်ဗျား ဘာကိုပြောနေတာလဲ ကိုအေးလွင်” </p>
	<p class="block_14">“ကျွန်တော်ဟာ အခု ခင်ဗျား နောက်ဆုံးရေးလာခဲ့တဲ့ဝတ္ထုထဲက ကိုထွန်းနိုင်ဆိုတဲ့ ဇာတ်လိုက်တယောက်အကြောင်းကို ပြောနေတာ ဆိုပါစို့ဗျာ” </p>
	<p class="block_14">သည်အခါ အတွင်း၌ ပုန်းကွယ်နေသော အသိစိတ်သည် အပြင်သို့ လျှံထွက်လာသည် ဆိုရပေမည်။ မှန်၏။ ကိုကိုထွန်းသည် မကြာခင်ကပင် သူ၏ နောက်ဆုံးဝတ္ထုတပုဒ်ကို အဆုံးသတ်ခဲ့လေသည်။ ထိုဝတ္ထု၌ ကိုထွန်းနိုင်အမည်ရှိ လူတယောက်ကို ဇာတ်လိုက်တယောက် အဖြစ် ဖော်ပြ၏။ သူသည် ချစ်ခြင်းမေတ္တာကို ရင်မှာ မျိုသိပ်ခြင်းဖြင့် လူစွမ်းကောင်းအဖြစ်ကို ဖန်တီးလုပ်ကြံယူနေသော ဇာတ်လိုက်ဖြစ်သည်။ သူကိုယ်တိုင် အသည်းနင့်အောင် ချစ်ရသူတဦးကို စွန့်လွှတ်ဝံ့သူတဦးအနေဖြင့် ဘဝတလျှောက်လုံး စိတ်၌ဖြစ်သော ဝေဒနာကို ဖုံးကွယ်လျက် ချစ်သူကို တိမ်းရှောင်ခဲ့လေသည်။ ဤသို့ဖြင့် ဤဝတ္ထုကို ‘တိမ်းရှောင်သူ’ ဟု အမည်ပေးခဲ့၏။ </p>
	<p class="block_14">စင်စစ် ဝတ္ထုကို ရေးစဉ်ကပင် ထိုကိုထွန်းနိုင်ဆိုသည်မှာ မည်သူ၏ ဝိညာဉ် ခွဲဖြစ်သည်ကို ကိုကိုထွန်း သိရှိထားပြီးဖြစ်၏။ ထိုဝတ္ထုလက်ရေးစာမူကို ဖတ်ရသော ကိုအေးလွင်သည်လည်း သိနားလည်၏။ လူထုပညာရေးတွင် ဝင်ရောက်အမှုထမ်းရင်း ကျေးလက်တောရွာ ပြုပြင်ရေးများကို ပင်ပန်းကြီးစွာ ဆောင်ရွက်ခြင်းဖြင့် ရင်၌ သိုဝှက်ခဲ့သော နှလုံးသားဝေဒနာကို ဖုံးကွယ်ထားသည့် ကိုထွန်းနိုင်အစား ကိုအေးလွင်သည် နွယ်ထံမှ ရှောင်တိမ်းခဲ့သော ကိုကိုထွန်းကိုသာ မြင်ယောင်ခဲ့ရ၏။ </p>
	<p class="block_14">“ဒါဟာ ဝတ္ထုတပုဒ်သက်သက်ပါ ကိုအေးလွင်၊ ဝတ္ထုဆိုတာမျိုးဟာလည်း စာရေးဆရာရဲ့ စိတ်ကူးပါ” </p>
	<p class="block_14">ကိုကိုထွန်း၏အသံသည် စိတ်ပျက်အားလျော့သောအသွင်ကို ဆောင်၏။ မီးရထားသည် တတောင်ဆင်း တတောင်တက် ခရီးလမ်းကို ကွေ့ကာ ပတ်ကာဖြင့် ခုတ်မောင်းလာခဲ့လေသည်။ အဝေးမြင်ကွင်းသည် နေရောင်တွင် ပြန့်ပြူး လဲလျောင်းနေ၏။ ကိုအေးလွင်သည် မပွင့်တပွင့် အပြုံးကို ဆောင်လိုက်သည်။ ပြီးမှ </p>
	<p class="block_14">“ကျွန်တော်ကိုယ်တိုင် ဝတ္ထု မရေးတတ်ပေမဲ့ ခု ကိုထွန်းပြောတဲ့သဘောကို ကျွန်တော် နားလည်ပါတယ် ကိုထွန်း၊ ဒါပေမဲ့ အဲဒီစာရေးဆရာရဲ့ စိတ်ကူးဆိုတာမှာ စာရေးဆရာရဲ့ အယူအဆ ယုံကြည်ချက်နဲ့ အတွေ့အကြုံ ခံစားချက်တွေ လွှမ်းမိုးနေတတ်တယ် ဆိုတာမျိုးကတော့ကော” </p>
	<p class="block_14">သည်တခါ ကိုကိုထွန်း အဖြေပေးခက်လေပြီ။ </p>
	<p class="block_14">“ကဲပါ ကိုထွန်းရယ်၊ ကျွန်တော်တို့ဟာ တခြားတပါးက မသိနိုင်တာတွေကို သိအောင် နားလည်အောင် သင်ယူရတာဘာမှ မခက်လှပါဘူးဗျာ၊ အင်း ဒါပေမဲ့ ကိုယ့်ကိုယ်ကိုယ်သိအောင်၊ နားလည်အောင် ကြိုးစားကြရတာမှာတော့ အခက်ဆုံးပဲ၊ ပင်လည်း အပင်ပန်းဆုံးပဲ” </p>
	<p class="block_14">ကိုကိုထွန်းသည် ကိုအေးလွင်၏မျက်နှာကို တချက် စေ့စေ့ကြည့်လိုက်သည်။ </p>
	<p class="block_14">သည်အကြည့်သည် အမေးကြည့်ဖြစ်၏။ </p>
	<p class="block_14">“ဒီမှာ ကိုထွန်း ကျွန်တော် တခုတော့ပြောမယ်။ အခုကိစ္စဟာ ခင်ဗျားကိုယ်ခင်ဗျား လိမ်ညာနေတဲ့ကိစ္စ၊ ခင်ဗျားကိုယ်ကိုယ် ခင်ဗျား ညှဉ်းပန်းနှိပ်စက်တဲ့ကိစ္စပဲ။ ဒါပေမဲ့ ဒီပတ်ဝန်းကျင် ဒီလောကမှာ ခင်ဗျားဟာ အထီးတည်း လူဖြစ်နေရတာ မဟုတ်ဘူး ကိုထွန်း။ ခင်ဗျားကိုယ်ကို လိမ်ညာနေတာနဲ့ ထပ်တူ ခင်ဗျားကိုယ်ကို ညှဉ်းပန်းနှိပ်စက်နေတာနဲ့ ထပ်တူ ခင်ဗျားနဲ့ ပတ်သက်နေတဲ့ လူတွေကိုပါ လိမ်ညာနေတယ်။ ညှဉ်းပန်းနှိပ်စက်နေတယ် ဆိုတာကို ခင်ဗျား သိရဲ့လား” </p>
	<p class="block_14">သည်စကားကို ကြားရတော့ စိတ်မှာ အနည်းငယ် မျက်သည်။ </p>
	<p class="block_14">“ဒါဟာ ဘာစကားလဲ ကိုအေးလွင်၊ ကျွန်တော်ဟာ ဘယ်သူ့ကို လိမ်နေတာလဲ၊ ဘယ်သူ့ကို ညှဉ်းပန်းနေတာလဲ” </p>
	<p class="block_14">“ရှင်းပါတယ် ကိုထွန်း၊ ရှင်းပါတယ်၊ ပထမတော့ ခင်ဗျားဟာ ခင်ဗျားကိုယ်ကို လိမ်တာပဲ၊ လူစွမ်းကောင်းဆန်တာ ဆိုပါတော့ဗျာ” </p>
	<p class="block_14">“ဘာလဲ ကိုအေးလွင်” </p>
	<p class="block_14">အသံမှာ ဒေါသပါသည်။ </p>
	<p class="block_14">“ဘာလဲဆိုတာ နွယ်အသိဆုံးပဲ” </p>
	<p class="block_14">“ဘာပြောတယ်” </p>
	<p class="block_14">“သိပ်ပြီး မတုန်လှုပ်လွယ်ပါနဲ့ ကိုထွန်းရာ၊ ခင်ဗျား သွေးအေးအေးနဲ့ စဉ်းစားပါ၊ ကျွန်တော်တို့ အသက်အရွယ်တွေဟာ နှလုံးသားနဲ့ပတ်သက်တဲ့ ဝေဒနာကြောင့် ဦးနှောက်ပျက်ရမယ့်အရွယ်တွေ မဟုတ်ကြတော့ပါဘူးဗျာ” </p>
	<p class="block_14">ကိုကိုထွန်း ဘာမျှ စကားမဆက်နိုင်ပြီ။ မျက်နှာကိုလွှဲကာ အပြင်ရှုခင်းသို့သာ အမြင်အာရုံကို စိုက်ထားဟန်ရှိ၏။</p>
	<p class="block_14">“တကယ်တော့ ခင်ဗျား နွယ့်ကို ချစ်နေတာပါ၊ နွယ်နဲ့ပတ်သက်ရင် ခင်ဗျား စိတ်ထိခိုက် လွယ်လွန်းနေတာပါ၊ ကဲပါလေ၊ ဒါကို ခင်ဗျား ဝန်မခံချင်ရင် နေပေါ့၊ ဒါပေမဲ့ နွယ်နဲ့ပတ်သက်ပြီး ကျွန်တော် ခုပြောမယ့်စကားတွေကိုတော့ ခင်ဗျား သေသေချာချာ နားထောင်ပါ” </p>
	<p class="block_14">“ဒီမှာ ကိုထွန်း။ ကျွန်တော်ဟာလည်း အချစ်နဲ့ပတ်သက်ရင် ဆုံးရှုံးရပြီ ဆိုတာနဲ့ ကြေကွဲဝမ်းနည်း စိတ်ထိခိုက်တတ်တဲ့ အသက်အရွယ်မျိုးပါ ကိုထွန်း။ ဒါပေမဲ့ ကျွန်တော်ဟာ မှန်မှန်ကန်ကန် ဖြစ်ပေါ်လာတဲ့ အခြေအနေတရပ်ကို ရင်ဆိုင်ရတဲ့အခါမှာတော့ အကြောင်းမဲ့ တိမ်းရှောင်ထွက်ပြေးဖို့ ကျွန်တော် စိတ်မကူးဘူး။ အဲဒီလိုနည်းနဲ့လည်း လူစွမ်းကောင်း မလုပ်ဘူး” </p>
	<p class="block_14">ကိုအေးလွင်၏အသံသည် အနည်းငယ် တင်းမာပြတ်တောင်းနေ၏။ </p>
	<p class="block_14">“ခင်ဗျား ဘာပြောချင်တာလဲ ကိုအေးလွင်” </p>
	<p class="block_14">“ဘာပြောချင်နေတယ်ဆိုတာ ခင်ဗျားအသိဆုံးပဲ ကိုထွန်း၊ ကျွန်တော် ရိုးရိုးနဲ့ဘွင်းဘွင်း ပြောမယ်၊ ကျွန်တော် နွယ့်ကိုချစ်တယ်။ ခင်ဗျားရဲ့အတွင်းစိတ်က ချစ်နေတာထက် ပိုရင်သာပိုမယ်၊ မလျော့ဘူးဆိုတဲ့ အချစ်မျိုးနဲ့ ချစ်တယ်၊ ဒါကို ခင်ဗျားယုံပါ” </p>
	<p class="block_14">ကိုအေးလွင်၏အသံသည် သူ၏စိတ်ဝေဒနာမှ ပေါက်ကွဲ လျှံထွက်လာသော အသွင်ကို ဆောင်နေ၏။ </p>
	<p class="block_14">“ဒါပေမဲ့ နွယ်ဆီကအချစ်ကိုတော့ ကျွန်တော်မရဘူး၊ နွယ့်ဆီကအချစ်ကို မမျှော်လင့်နိုင်ဘူး” </p>
	<p class="block_14">“ဘာဖြစ်လို့လဲ ကိုအေးလွင်” </p>
	<p class="block_14">“ဘာဖြစ်လို့လဲဆိုတာ ခင်ဗျား တကယ်ပဲ မသိဘူးလား ကိုထွန်း၊ နွယ် ချစ်နေတဲ့သူဟာ ကျွန်တော်မဟုတ်ဘူး၊ ခင်ဗျား၊ ခင်ဗျား” </p>
	<p class="block_14">“ဗျာ” </p>
	<p class="block_14">"မဗျာပါနဲ့ ကိုထွန်း၊ ဒါဟာ ကျွန်တော် ရင်ဆိုင်ခဲ့ရတဲ့၊ ကျွန်တော် သိနားလည်ရတဲ့ အဖြစ်မှန်ပါ၊ အခြေအနေမှန်ပါ” </p>
	<p class="block_14">“ဒါဟာ မဖြစ်နိုင်ဆုံးပဲ ကိုအေးလွင်” </p>
	<p class="block_14">“ဒါပေမဲ့ ကျွန်တော်ကိုယ်တိုင် ဒီအဖြစ်ကို နားလည်ခဲ့၊ သိခဲ့ရပြီးပြီ ကိုထွန်း။ ကျွန်တော်ဟာ နောက်ဆုံးအကြိမ် နွယ်နဲ့တွေ့ပြီး နွယ့်ရှေ့မှာ ကျွန်တော့်ရင်ကို ဖွင့်ပြ ပြောဆိုခဲ့ပါပြီ။ အလားတူပဲ နွယ့်စိတ်ရင်းအမှန်ကိုလည်း ကျွန်တော် ကြားခဲ့ရပြီ။ နွယ်ဟာ တကယ်တော့ အလွန်မတန် ချစ်ခင်လေးစားအပ်တဲ့ မိန်းကလေးတယောက်ပါ ကိုထွန်း။ ဒီလိုမိန်းကလေးတယောက်ကို ကျွန်တော်ဟာ ခပ်စောစောပိုင်းတုန်းက ယေဘုယျ မိန်းမပျိုကလေးတွေရဲ့ သဘောထားနဲ့ တထပ်တည်းထားပြီး အထင်လွဲ၊ အမြင်မှား ဖြစ်ခဲ့ရဖူးပါတယ်၊ မိန်းမဆိုတာ သိရခက်တဲ့ သတ္တဝါပဲ ဆိုတဲ့ အယူအဆနဲ့ နွယ့်ကိုလည်း သိရခက်တဲ့ မိန်းကလေးပဲလို့ ထင်ခဲ့တယ်။ ဒါပေမဲ့ ကျွန်တော် နွယ့်ကို နားလည်ခဲ့ရပြီ။ နွယ်ကိုယ်တိုင်က ခင်ဗျားနဲ့ပတ်သက်လို့ သူ ဘယ်လို သဘောထား ရှိတယ်၊ စင်စစ် ခင်ဗျားကိုယ်တိုင် သူ့ကို ချစ်နေတယ်။ သူကိုယ်တိုင်လည်း ခင်ဗျားကို ချစ်တယ်။ သနားလည်း သနားတယ်ဆိုတဲ့ ဝေဒနာအမှန်တွေကို ပြောပြခဲ့တယ်။ အဆုံးကျတော့ မိန်းမတွေထဲမှာ နားလည်ရခက်တဲ့ မိန်းမတွေရှိသလို ကျွန်တော်တို့ ယောက်ျားတွေထဲမှာလည်း နားလည်ရခက်တဲ့ ခင်ဗျားလိုလူမျိုး ရှိနေပါကလားလို့ ကျွန်တော် သိခဲ့ရတယ်” </p>
	<p class="block_14">“ဒီမှာ ကိုထွန်း၊ ခင်ဗျား ဆက်ပြီး ကိုယ့်ကိုယ်ကိုယ် မညာပါနဲ့တော့ဗျာ၊ နွယ့်ကို ခင်ဗျား နားလည်အောင် ကြိုးစားပါ။ နွယ်နဲ့ပတ်သက်ပြီး ခင်ဗျား အမှန်အကန်အတိုင်း ဖွင့်ဟပြောပြနိုင်ဖို့ ကြိုးစားပါ ကိုထွန်း။ ခင်ဗျားအတွက်နဲ့ စိတ်ဆင်းရဲ ပင်ပန်း နွမ်းနယ် နေရတယ်ဆိုတာ ခင်ဗျားတယောက်တည်း မဟုတ်ဘူး။ နွယ်၊ ပြီးတော့ နွယ့်ကို အကြောင်းပြုပြီး ကျွန်တော်ပါ ပါဝင်နေရတယ် ဆိုတာ ခင်ဗျား သိထားစမ်းပါဗျာ” </p>
	<p class="block_14">သည်တလမ်းလုံးပင် ရထားဘီးနှင့် သံလမ်း ထိခတ်သံများနှယ် ကိုအေးလွင်၏ စကားလုံး များနှင့် မိမိ၏နှလုံးသား ထိခတ်သံများသည် ရင်မှာ ပျံ့နှံ့ အော်မြည်လာခဲ့သည်ဟု ကိုကိုထွန်း ထင်သည်။ </p>
	<p class="block_14">စိတ်မှာ ပင်ပန်းသည်။ အားငယ်သည်။ တုန်ယင်သည်။ တိမ်းယိမ်း ညွတ်နူးသည်။ </p>
	<p class="block_14">ကြည့်စမ်း။ သည်စကားတွေမှာ ပေါက်စမအကြောင်း မပါဘဲလျက် ပေါက်စမသည် အတွေးစသို့ ဝင်ရောက်လာခဲ့ပြန်လေသည်။ </p>
	<p class="block_6">◾</p>
	<p class="block_14">ပေါက်စမသည် အချိန်မရွေး၊ အခါမရွေးဆိုသလို မည်သို့မျှ မျှော်လင့်ထားခြင်း မရှိပါဘဲနှင့် အတွေးစိတ်အာရုံသို့ ကျူးဝင်မွှေနှောက်ခြင်း အစွမ်းရှိသလိုပင် ပေါက်စမနှင့် စပ်လျဉ်းသော အရေးအခင်းများသည်လည်း မည်သို့မျှ မျှော်လင့်ထားခြင်း မရှိဘဲနှင့် ဆိုက်ရောက်ပေါ်ပေါက် လာခဲ့ကြပြန်လေသတည်း။ </p>
	<p class="block_14">ကိုကိုထွန်းတို့ ရန်ကုန်သို့ ရောက်ရှိပြီး နှစ်ရက်အကြာမှာပင် ရေးလက်စဖြစ်သော ‘တိုင်းရင်းသား လူမျိုးစုများ၏ နယ်ချဲ့ဆန့်ကျင်ရေး အရေးတော်ပုံများ’ အမည်ရှိ စာအုပ်ကြီးကို ပြုစုဆဲဖြစ်သည့် ဆရာကြီးဦးကျော်သာဦး ကွယ်လွန်အနိစ္စ ရောက်လေသည်။ </p>
	<p class="block_14">ထိုအခါ ဈာပနအခမ်းအနားသို့ ရောက်လာခဲ့ကြသော လူအများကို ကိုကိုထွန်းသည် မလွှဲမရှောင်သာ ရင်ဆိုင်ရလေတော့သည်။ သည်မှာပင် ဖေဖေ၊ အန်တီကေသီနှင့် ငယ်ငယ်တို့ကိုပါ ပြန်လည်ရင်ဆိုင်ရတော့သည်။ စင်စစ် ဤသည်တို့ကား ကိုယ်တိုင်မျှော်လင့်ထားခြင်း မရှိသော်လည်း ဖြစ်ပွားပေါ်ပေါက်လာရမည် အမှန်ဖြစ်သော အဖြစ်အပျက်များ ဖြစ်သောကြောင့် ကိုကိုထွန်းသည် များစွာ တုန်လှုပ် ချောက်ချားခြင်း မဖြစ်ရပေ။ အဆုံးမှာ ငယ်ငယ်နှင့် ဖေဖေတို့ တဖွဖွ ခေါ်သည်ကြောင့် ကောင်းစွာ ကျန်းမာခြင်း မရှိသော မေမေ့ကို တွေ့ဆုံရန် အိမ်သို့ပင် လိုက်ခဲ့ရ၏။ </p>
	<p class="block_14">မေမေကိုယ်တိုင် မျက်ရည်သွယ်ကျ တောင်းပန်ပြီ ဆိုသောအခါ ကိုအေးလွင် ရန်ကုန်မှ ပြန်လည်ထွက်ခွာသောအချိန်တွင် ရန်ကုန်၌ မိမိချန်နေရစ်ခဲ့ရမှာပါကလား ဟူသောအသိကို ကိုကိုထွန်း လက်ခံလိုက်ရလေတော့သည်။ ဒါကိုတော့ မျှော်လင့်မထားသော အဖြစ်အပျက်ဟု မှတ်ယူသည်။ </p>
	<p class="block_14">ပြီး ယခုအခါတွင် ဆေးတိုက်ဖွင့်လှစ်ကာ အဖော်ဖြစ်သူ သူနာပြု ဆရာမတဦး၊ အိမ်တွင် ဦးရီးအရင်းအချာလို ပြုစုစောင့်ရှောက်နေထိုင်သော ဦးသာဒွန်းတို့သာလျှင် အဖော်အဖြစ် ကျန်ရစ်ရသည့်အတွက် မည်သို့နည်းနှင့်မဆို အားငယ်ဝမ်းနည်းနေရှာမည့် သန္တာနွယ်ကိုလည်း တကယ်တမ်းကျတော့ ကိုကိုထွန်း မစွန့်ခွာရက်။ သို့သော် ထိုအခြေအနေ အလုံးစုံသည် အခိုက်အတန့်မျှသာ ဖြစ်မည်ဟု ယူဆ၏။ </p>
	<p class="block_14">မေမေ့ကို ငဲ့ညှာသည်ကြောင့်သာ ကိုအေးလွင်နှင့်အတူ ရုတ်တရက် ပြန်လည် လိုက်ပါသွားခြင်း မပြုခဲ့သော်လည်း အင်းလျားလမ်းအိမ်ကြီးမှာ အစဉ်သဖြင့် ပြန်လည် နေထိုင်ရမည် ကိုကား ကိုကိုထွန်း မနှစ်သက်။ </p>
	<p class="block_14">ထို့ကြောင့်ပင် မေမေ့အိမ်သို့လည်းကောင်း၊ နွယ့်ထံသို့လည်းကောင်း အလည်အပတ် သွားရောက်ခြင်းဖြင့် ထိုလူနှစ်ဦးအား နှစ်သိမ့်စကား ပြောဆိုရင်း မိမိကိုယ်တိုင်မှာမူ ကိုအောင်သူ့ ထံမှာပင် ရှေးယခင်ကအတိုင်း နေထိုင်ခဲ့လေ၏။ </p>
	<p class="block_14">သို့ဖြင့် မိုးရာသီရက်များသည် ဆိုက်ရောက်လာခဲ့လေသတည်း။ </p>
	<p class="block_14">ထိုညကမူ ကိုကိုထွန်းနှင့် ကိုအောင်သူတို့သည် အတော်ညဉ့်နက်ခါမှ မြို့တွင်းမှ ပြန်ခဲ့ကြလေသည်။ မြို့တွင်းမှ နောက်ဆုံးထွက်သော ကားကို စီးခဲ့ရသည် ဖြစ်သောကြောင့် သူတို့နှစ်ယောက် ရန်ကင်း ဂွတ္တလစ်လမ်းဆုံတွင် ဆင်းခဲ့ကြသောအချိန်၌ ထိုနေရာသည် လူသူပြတ်လပ် တိတ်ဆိတ်နေပြီ ဖြစ်လေသည်။ မိုးသည် ခပ်ဖွဲဖွဲ ရွာကျနေ၏။ လမင်း၏ အလင်းရောင်သည် အလွန် အားဖျော့လှချေသည်။ </p>
	<p class="block_14">လမ်းဆုံ၏ သည်ဘက်ဆီမှ တရုတ်လက်ဖက်ရည်ဆိုင်သည် မီးလင်းနေ၏။ သူတို့သည် အတွေးကိုယ်စီဖြင့် လျှောက်လာခဲ့ကြလေသည်။ </p>
	<p class="block_14">လက်ဖက်ရည်ဆိုင်အနီး မရောက်မီမှာပင် ကိုအောင်သူ၏ ခြေလှမ်းသည် တုံ့ခနဲရပ်သွား၏။ အတွေးဖြင့် လျှောက်လာသော ကိုကိုထွန်း၏လက်ကို လှမ်း၍ ဆုပ်ကိုင်လိုက်သည်။ မြင်းပြိုင်ကွင်း လမ်းဆုံ ဓာတ်ဆီဆိုင်အနီးလမ်းပေါ်သို့ သူတို့၏ အမြင်အာရုံများသည် ရောက်သွားကြလေသည်။ </p>
	<p class="block_14">ဂျစ်ကားပေါ်မှ လူတယောက် ပြေးဆင်းသွားဟန်၊ တဖက်မှရောက်လာသော ဆိုက်ကား တစင်း ရပ်သွားဟန်တို့ကို ရုတ်တရက် မြင်ရသည်။ </p>
	<p class="block_14">သူတို့နှစ်ယောက်စလုံး ငေးစိုက်ကြည့်နေဆဲမှာပင် ဂျစ်ကားပေါ်မှ ပထမဆင်းသော လူတယောက်သည် ဆိုက်ကားပေါ်သို့ ရောက်သွား၏။ </p>
	<p class="block_14">ထိုလူမှာ မိန်းမသားဖြစ်ဟန် ရှိလေသည်။ ချက်ချင်းလိုပင် ဂျစ်ကားပေါ်မှ လူရွယ်သုံးယောက် ဆင်းလာကာ သူတို့သည် ဆိုက်ကားဆီသို့ လျှောက်သွား၏။ </p>
	<p class="block_14">ခဏချင်းမှာပင် ဆိုက်ကားသမားနှင့် လူရွယ်သုံးယောက်သည် ဆွဲလား ရုန်းလား ဖြစ်လာ၏။ </p>
	<p class="block_14">ကိုကိုထွန်းနှင့် ကိုအောင်သူတို့သည် တယောက်ကို တယောက် အပြန်အလှန် ကြည့်လိုက်ကြပြီး ဘာမျှစကားမဆိုဘဲ ထိုနေရာသို့ ခပ်သွက်သွက် လှမ်းခဲ့ကြ၏။ </p>
	<p class="block_14">သူတို့ထိုနေရာသို့ မရောက်မီမှာပင် ဆိုက်ကားသမားနှင့် လူရွယ်သုံးယောက်တို့၏ ရုန်းရင်းဆန်ခတ် ထိုးကြိတ်ပွဲသည် စနှင့်လေပြီ။ </p>
	<p class="block_14">ဆိုက်ကားပေါ်မှ အမျိုးသမီးသည် သူတို့တူရူသို့ ပြေးလာ၏။ ထိုးကြိတ်နေကြသူများမှ လူရွယ်တယောက်သည် အမျိုးသမီးနောက်မှ လိုက်လာလေ၏။ </p>
	<p class="block_14">အမျိုးသမီးသည် ကိုအောင်သူတို့အနီးသို့ ရောက်လာ၏။ ထိုအခါမှပင် လူရွယ်သည် ခြေလှမ်းတုံ့ရပ်ပြီး ချက်ချင်းပင် နောက်ဘက်သို့လှည့်၍ ပြေး၏။ ကိုအောင်သူက အမျိုးသမီးကို ဆီး၍တွေ့သည်။ ကိုကိုထွန်းသည် ထိုးကြိတ်နေကြသောနေရာသို့ အပြေးသွား၏။ </p>
	<p class="block_14">လူရွယ်သုံးယောက်သည် ကိုကိုထွန်းတို့ ရောက်လာသည်ကို သိသဖြင့် ဆိုက်ကားသမားကို ထိုးလှဲခဲ့ပြီး ဂျစ်ကားပေါ်သို့ ပြေးတက်သွား၏။ ကိုကိုထွန်း ထိုနေရာသို့ ရောက်သည်နှင့် ဂျစ်ကားသည် ထွက်သွားလေတော့သတည်း။ </p>
	<p class="block_14">မြေပြင်တွင် လဲကျသွားသော ဆိုက်ကားသမားသည် ထလာ၏။ မေးရိုးကို စမ်းသပ်ကြည့်ရင်း အရှိန်ပြင်းစွာ မောင်းနှင်ထွက်ခွာသွားသော ဂျစ်ကားကို ဒေါသတောက်သော မျက်လုံးဖြင့် ကြည့်လိုက်၏။ တက်တချက်ကိုလည်း ပြင်းပြင်းခေါက်လိုက်သည်။ </p>
	<p class="block_14">“ဘယ်လိုဖြစ်ကြတာလဲ” </p>
	<p class="block_14">ကိုကိုထွန်းက မေးလိုက်၏။ </p>
	<p class="block_14">ထိုအခါမှပင် ဆိုက်ကားသမားသည် သူ့အပါးသို့ လျှောက်လာသောလူကို သတိထားလိုက် မိ၏။ </p>
	<p class="block_14">“အလကားပါ၊ အထက်တန်းစား ကြမ်းပိုးတေလေတွေ လမ်းသရဲတွေ ဖြစ်မှာပေါ့”  </p>
	<p class="block_14">နာကြည်းသောအသံနှင့် ပြောလာ၏။ </p>
	<p class="block_14">ကိုကိုထွန်းသည် ဆိုက်ကားသမားကို စိတ်ဝင်စားရလေပြီ။ ထိုအခိုက်မှာပင် ကိုအောင်သူနှင့် အမျိုးသမီးသည် ရောက်လာ၏၊ ဆိုက်ကားသမားသည် အမျိုးသမီးကို လှမ်းကြည့်ပြီး ချက်ချင်းပင် ကိုကိုထွန်းဘက်သို့ လှည့်၍ </p>
	<p class="block_14">“ခင်ဗျားတို့ ရောက်လာပေလို့ပေါ့၊ နို့မဟုတ်ရင် ကျုပ်တယောက်တည်း အခက်သား” </p>
	<p class="block_14">“နေစမ်းပါဦး၊ ဘယ်လိုဖြစ်တာလဲဗျ” </p>
	<p class="block_14">ကိုအောင်သူက မေးလိုက်သည်။ အမျိုးသမီးသည် အသက် ၂ဝ နီးပါး အရွယ်ဖြစ်သည်။ သူ့မျက်နှာသည် စိုးရိမ်ထိတ်လန့်သော အမူအရာကို ဆောင်နေ၏။ </p>
	<p class="block_14">“ဘယ်လိုဖြစ်ကြတယ်ဆိုတာတော့ ကျုပ်လည်းမသိဘူး၊ သူကားပေါ်က အပြေးဆင်းလာတာ ကို မြင်လိုက်ရတယ်၊ ပြီးတော့ ကျုပ်ဆိုက်ကားပေါ် တက်ထိုင်တယ်၊ ရန်သူ့လက်က ထွက်ပြေးလာခဲ့ ရတယ်လို့တော့ ချက်ချင်း ခန့်မှန်းမိတယ်” </p>
	<p class="block_14">ဆိုက်ကားသမားက ရှင်းပြသည်။ </p>
	<p class="block_14">ကိုကိုထွန်းသည် ဆိုက်ကားသမားကို စိတ်ဝင်စားလာ၏။ </p>
	<p class="block_14">“အထက်တန်းစားတွေရဲ့ သားတွေရှိမှာပေါ့၊ မိဘက ငွေကြေးရှိတော့ သူများသမီးပျိုကို စိတ်ကူးဖို့ အကြံနဲ့ ခေါ်လာတာ ဖြစ်မှာပဲ” </p>
	<p class="block_14">သူ၏ထင်မြင်ချက်ကို ထပ်မံ ပြောဆိုလာပြန်သည်။ </p>
	<p class="block_14">“ဒါဖြင့် မင်းကပဲ ပြောပြ၊ ဘယ်လိုဖြစ်တာလဲဆိုတာ” </p>
	<p class="block_14">ကိုအောင်သူက အမျိုးသမီးဘက်သို့ လှည့်ပြီး ပြောလိုက်သည်။ </p>
	<p class="block_14">“ကျ၊ ကျ၊ ကျွန်မ မိန်းမကောင်းပါရှင်” </p>
	<p class="block_14">အမျိုးသမီး၏အသံသည် တုန်တုန်ယင်ယင် ဖြစ်နေ၏။ သူသည် ဘာပြောရမည် မသိဘဲ စကားထစ်နေသည်။ </p>
	<p class="block_14">“ကဲဗျာ ဒါဖြင့် ဒီလိုလုပ်ကြ၊ ကျွန်တော်တို့ လမ်းမကြီးမှာ ဒီလိုပြောနေလို့ တခြားလူတွေနဲ့ ပတ္တရောင်တွေ တွေ့သွားရင် တမျိုးတမည် အထင်ရောက်နေဦးမယ်။ ဒီတော့ ကျွန်တော့်အိမ် ကလည်း ဝေးတာမှ မဟုတ်တာ၊ ဆိုက်ကားသမားရော ဒီကအမျိုးသမီးပါ ကျွန်တော့်အိမ် လိုက်ခဲ့ကြဗျာ” </p>
	<p class="block_14">ကိုအောင်သူက ပြောလိုက်သည်။ </p>
	<p class="block_14">ဆိုက်ကားသမားသည် ဘာပြောရမှန်းမသိဘဲ ကြောင်အအ ဖြစ်နေပြန်သည်။ </p>
	<p class="block_14">“ဟုတ်တယ်၊ ခင်ဗျားပါ လိုက်ခဲ့၊ တော်ကြာ ဒီအမျိုးသမီးကို ကျုပ်တို့နှစ်ယောက်တည်း ခေါ်သွားလို့ မဖြစ်သေးဘူး၊ အမျိုးသမီးကကော ဘယ်နှယ့်လဲ၊ တခုတော့ စိတ်ချပါ၊ ကျွန်တော်တို့ဟာ လူကောင်းတွေပဲ” </p>
	<p class="block_14">ကိုကိုထွန်းက ဝင်၍ ပြောလိုက်၏။ </p>
	<p class="block_14">ထိုအခါမှပင် ဆိုက်ကားသမားရော အမျိုးသမီးပါ စိတ်သက်သာရာ ရသွားဟန် ရှိလေသည်။ </p>
	<p class="block_14">“ကဲ ကိုထွန်း ဆိုက်ကားနဲ့ သွားနှင့်၊ ကိုယ်လျှောက်လာခဲ့မယ်” </p>
	<p class="block_14">ကိုအောင်သူ၏စကားအဆုံးမှာပင် ဘာမျှစကားမဆက်မိဘဲ ကိုကိုထွန်းနှင့် အမျိုးသမီးသည် ဆိုက်ကားပေါ်၌ ထိုင်လိုက်ကြလေသည်။ </p>
	<p class="block_14">ထို့နောက် နေရာမှထွက်ခဲ့ကြ၏။ </p>
	<p class="block_14">“နေစမ်းပါဦး ဆရာရဲ့၊ ခုနကလူတွေကို ခင်ဗျားသိလို့လား” </p>
	<p class="block_14">ဆိုက်ကားသည် ရန်ကင်းလမ်းအတိုင်း လာခဲ့လေသည်။ ကိုကိုထွန်းက ဆိုက်ကားသမားကို မေးလိုက်ခြင်းဖြစ်၏။ </p>
	<p class="block_14">“ဘယ်သိမလဲ၊ ဒါပေမဲ့ သေချာတာကတော့ ဒီလိုမိန်းကလေးတွေကို ဖျက်ဆီးနေတာ အထက်တန်းစားတွေချည်းပဲဗျ” </p>
	<p class="block_14">ဆိုက်ကားသမားသည် အဘယ်ကြောင့် ဤစကားကို အခိုင်အမာ ထပ်လောင်း ပြောဆိုနေလေသနည်း။ ကိုကိုထွန်း စိတ်ဝင်စားရလေပြီ။ </p>
	<p class="block_14">“ကိုယ့်ဆရာက ဒါမျိုးကြုံဖူးလှပြီ ထင်ပါရဲ့” </p>
	<p class="block_14">“အစစ်ပေါ့၊ ကြုံရလွန်းလို့ အထက်တန်းစားတွေဆို ကျုပ်က အော့နှလုံးနာနေတာ” </p>
	<p class="block_14">ကိုကိုထွန်းသည် သဘောကျလှသဖြင့် ခေါင်းကိုညိတ်လိုက်၏။ </p>
	<p class="block_14">ဆိုက်ကားသည် လမ်းခွဲရှိသော တိုက်တန်းလျားများအနီးသို့ ရောက်လာ၏။ ကိုကိုထွန်းသည် နောက်ဘက်သို့ လှည့်ကြည့်မိသေးသည်။ ကိုအောင်သူမှာ အဝေးတွင် ကျန်ရစ်ခဲ့သည်။ </p>
	<p class="block_14">“ကဲ ဆရာ အေးလေ ဒါထက် ခင်ဗျားနာမည်” </p>
	<p class="block_14">ကိုကိုထွန်းသည် ကျောက်ကုန်းဘက်သို့ ကွေ့ဝင်ရန် ပြောမည်အကြံနှင့် စကားစပြီးမှ ကြားဖြတ်ကာ ဆိုက်ကားသမား၏နာမည်ကို စုံစမ်းလိုက်မိပြန်သည်။ </p>
	<p class="block_14">“မြမောင်တဲ့” </p>
	<p class="block_14">ကိုကိုထွန်းသည် ထိုနာမည်ကို သတိမထားလိုက်မိသေးဘဲ ဆိုက်ကားသမား မြမောင်အား ကျောက်ကုန်းဘက်သို့ ကွေ့နင်းရန် ပြောလိုက်၏။ </p>
	<p class="block_14">ကုန်းအတက်သို့ ရောက်သည်နှင့် ကိုကိုထွန်းသည် ဆိုက်ကားပေါ်မှ ဆင်းပေးလိုက်၏။ </p>
	<p class="block_14">“လမ်းက အတက်လမ်းဆိုတော့ သက်သာအောင်ပေါ့ဗျာ” ဟုလည်း ပြောလိုက်သည်။ </p>
	<p class="block_14">ဆိုက်ကားသမားသည် ဆိုက်ကားကို အားစိုက်နင်းပြီး ကုန်းပေါ်သို့ တက်ခဲ့၏။</p>
	<p class="block_14">သည်တော့မှပင် ကိုကိုထွန်းသည် ဆိုက်ကားသမား၏အမည်ကို ပြန်လည် ကျက်မှတ်မိသည်။ မြမောင်။ </p>
	<p class="block_14">ဆိုက်ကားသမား၏အသံ ရုပ်သွင်တို့၌ ကိုကိုထွန်းသည် သူကြားဖူးသော မြမောင်၏အသံ၊ သူမြင်ဖူးသော မြမောင်၏ရုပ်သွင်ကို ရှာဖွေကြည့်မိပြန်သည်။ မြမောင်၏ရုပ်သွင်နှင့် အသံသည် ပီသကြည်လင်ခြင်း မရှိလာသေးပေ။ သို့ပေမဲ့ ထိုသူသည် မိမိတွေ့ဖူးသော မြမောင် ဖြစ်နိုင်လေသလား။ မြိုင်သာယာက အသုပ်စုံသည် မြမောင် ဖြစ်နိုင်လေသလား ဟူသော သံသယသည် ရှုပ်ထွေးလာ၏။ </p>
	<p class="block_14">ဆိုက်ကားသမားသည် ကုန်းပေါ်သို့ ရောက်လာသည်နှင့် ကုန်းတက်ကို တက်လာသော ကိုကိုထွန်းကို စောင့်နေလေသည်။ </p>
	<p class="block_14">ကိုကိုထွန်းသည် ဆိုက်ကားပေါ်သို့ ရောက်သည်နှင့် </p>
	<p class="block_14">“ဘယ်ဘက်အတိုင်းနင်းဗျာ၊ ဘုရားရှိခိုးကျောင်းနားကျ ဘယ်ဘက်အနိမ့်ထဲဆင်း၊ လမ်းတော့ နည်းနည်းဆိုးသဗျ” </p>
	<p class="block_14">ဟုပြောလိုက်၏။ </p>
	<p class="block_14">ဆိုက်ကားထွက်လာခါမှပင် </p>
	<p class="block_14">“ခင်ဗျားနာမည်က မြမောင်နော်” </p>
	<p class="block_14">“ဟုတ်ပါတယ်” </p>
	<p class="block_14">“ခင်ဗျားက ဘယ်ဇာတိလဲဗျ” </p>
	<p class="block_14">“အညာကပါ” </p>
	<p class="block_14">“အညာက ဟုတ်လား၊ အညာ ဘယ်မြို့ကတုံး” </p>
	<p class="block_14">“မြို့ကတော့ မဟုတ်ပါဘူး၊ တောပိုင်းကပါ” </p>
	<p class="block_14">“ဒါဖြစ်ရင် ဘယ်ရွာကတုံး” </p>
	<p class="block_14">“ဒုံရင်းဆိုတဲ့ရွာကလေးကပါ” </p>
	<p class="block_14">“ဗျာ ဒုံရင်းက ဟုတ်လား” </p>
	<p class="block_14">ကိုကိုထွန်းသည် အံ့သြအမေး သဘောသက်ရောက်သော စကားတို့ကို ဆက်တိုက် ပြောချလိုက်ပြီး </p>
	<p class="block_14">“နေစမ်းပါဦး၊ ခင်ဗျားငယ်ငယ်တုန်းက မြိုင်သာယာကျောင်းကိုလာပြီး အသုပ်စုံရောင်းတဲ့ မြမောင်လား” </p>
	<p class="block_14">ဟုမေးလိုက်၏။ </p>
	<p class="block_14">“ဟုတ်သားပဲ။ ဘာလဲ ခင်ဗျားက ကျုပ်ကိုသိသလား” </p>
	<p class="block_14">ဆိုက်ကားသမားမြမောင်သည် ဆိုက်ကားကို ဘယ်ဘက်အနိမ့်ပိုင်းသို့ ကွေ့ဆင်းရင်း တုံ့ပြန်မေးလိုက်၏။ </p>
	<p class="block_14">“အသုပ်စုံသည် မြမောင်ဆိုရင်တော့ ကျွန်တော် ကောင်းကောင်း သိတာပေါ့ဗျာ၊ ခင်ဗျားကော ကျုပ်ကို သိသလား” </p>
	<p class="block_14">ဆိုက်ကားနောက်ပိုင်းမှ အမျိုးသမီးသည် ယခုထက်တိုင် စကားတလုံးမျှ မပြောဘဲ လိုက်ပါလာဆဲ ဖြစ်သည်။ သူ့စိတ်၌ စိုးရိမ်ထိတ်လန့်စိတ်သည် ပြေပျောက်ခြင်း မရှိသေးပေ။ ယခုထက်တိုင်အောင် သူကြုံဆုံရင်ဆိုင်ရသော အခြေအနေကိုလည်း ကောင်းစွာ နားလည် သဘောပေါက်ခြင်း မရှိ။ </p>
	<p class="block_14">စင်စစ် ထိုကဲ့သို့သော အမျိုးသမီး၏အဖြစ်သည် ပြည်တော်သာ ပြည်တွင်းစစ်ကာလမျိုး၌ ထူးခြားဆန်းကြယ်လှသည်ဟူ၍ကား မဆိုနိုင်ပေ။ </p>
	<p class="block_14">သူ့အမည်သည် မရီဖြစ်သည်။ သူ့ဇာတိကား ထားဝယ်မြို့အနီး မထင်ရှားသော ကျေးရွာကလေးတရွာ ဖြစ်လေသည်။ သူအပျိုဖော်ဝင်သောအချိန်တွင် ဟိုဘက်သည်ဘက် တိုက်ပွဲများကြောင့် ရွာပျက်ခဲ့ရ၏။ ထိုအခါ အမိအဘတို့နှင့်အတူ မြို့ပေါ်သို့ တက်ခဲ့လေသည်။ အမိအဘတို့မည်သည် သမီးပျိုများအတွက် အခါမလပ် စိုးရိမ်တတ်ကြစမြဲဖြစ်၏။ ထိုသမီးပျို၏ ရှေ့ရေးကိုလည်း ရင်လေးပူပန်တတ်ကြမြဲ ဖြစ်လေသည်။ </p>
	<p class="block_14">ထားဝယ်မြို့ပေါ်သို့ ရောက်ခဲ့စေကာမူ ထိုမိဘနှစ်ပါးသည် သမီးအတွက် ရတက်အေးနိုင်ခြင်း မရှိကြသေးပေ။ ထိုအခါ ဆွေသားမကင်းသော အမျိုးသမီးကြီးတဦးသည် ထိုသမီးပျို မရီအတွက် အမှန်တကယ် စေတနာထားလေဟန် သဘောထားမျိုးကို ပြလာလေ၏။ ထိုအချိန်လောက်မှာပင် မင်းကတော်ဟု မိမိကိုယ်ကို အဆိုရှိသော ရန်ကုန်မြို့၌ ကျင်လည် ကျက်စားနေသည့် ဒေါ်မယ်ရွှေသည် ထားဝယ်သို့ ရောက်လာ၏။ ဒေါ်မယ်ရွှေသည် မရီကို တွေ့သောအခါ သမီးအဖြစ် မွေးစားလိုသည်ဟု ဆို၏။ သည်မှာပင် မိဘနှစ်ပါး၏ ဆွေသားမကင်းသော အမျိုးသမီးကြီး၏ အကူအညီဖြင့် ဒေါ်မယ်ရွှေသည် မရီကို မွေးစားရန် ဆက်သွယ်လေတော့သည်။ </p>
	<p class="block_14">မိဘနှစ်ပါးမှာ မွေးစားသည်ဆိုသော ဝေါဟာရ၏ ဆင့်ပွားအနက်အဓိပ္ပာယ်ကို နားလည်ခြင်း မရှိကြပေ။ ထိုကြောင့်လည်း မိမိတို့၏သမီး မရီကို ဒေါ်မယ်ရွှေလက်သို့ မွေးစားရန် ပြောင်းလွှဲ ပေးလိုက်လေတော့သည်။ ဒေါ်မယ်ရွှေသည် မရီ၏ မိဘများလက်သို့ ငွေ ၁ဝဝ ပေးခဲ့လေသည်။ </p>
	<p class="block_14">ဤသို့ဖြင့် ဒေါ်မယ်ရွှေသည် မရီကို ရန်ကုန်သို့ခေါ်၍ မွေးစားလေ၏။ ပထမတွင် မရီသည် ဒေါ်မယ်ရွှေ၏ကုန်ဆိုင်တွင် ဈေးသည်မကလေးအဖြစ် အမှုထမ်းရ၏။ အမှုထမ်းသက် သုံးလလောက် အတွင်းမှာပင် မရီ ရာထူးတိုးတက်ခဲ့လေသည်။ ထိုရာထူး တိုးမြှင့်ခြင်းကို ယနေ့ညတွင် မရီ ပထမဆုံးအကြိမ် ရင်ဆိုင်ရခြင်းဖြစ်၏။ </p>
	<p class="block_14">ပထမတော့လည်း မရီသည် ရာထူးတိုးသည် ဆိုသောစကားကို နားမလည်။ နောက်ဆုံး ဂျစ်ကားနှင့် လူသုံးယောက် ရောက်လာပြီး ကြီးကြီးရွှေကိုယ်တိုင် မိမိအား ထိုဂျစ်ကားပေါ်သို့ အလုပ်ကိစ္စ ဆွေးနွေးရန်ဟူသော အကြောင်းပြချက်ဖြင့် တင်ပေးလိုက်သည်အထိ မရီသည် ထိတ်လန့်ကြောက်ရွံ့စပြုသည်မှအပ ဘာမျှမသိခဲ့။ </p>
	<p class="block_14">ကားပေါ်ရောက်၍ ကားပေါ်ကလူများ၏ ထိခြင်း၊ ကိုင်ခြင်း၊ ဖက်ခြင်း၊ နမ်းအံ့ပြုခြင်းကို ခံလာရသောအခါ မရီ ငိုမဲ့ရ၏။ ပို၍ကြောက်လာ၏။ တဖြည်းဖြည်းနှင့် မရီသည် လွတ်မြောက်ရေး လမ်းစကို ရှာဖွေလာ၏။ သူသည် ပညာမတတ်သော်လည်း အကြံအစည် မညံ့။ </p>
	<p class="block_14">သို့ဖြင့် မရီသည် ခဏချင်းပင် ထိုသူတို့၏ဆန္ဒကို လိုက်လျောတော့မည်ဟန်ပြုသည်။ မြင်းပြိုင်ကွင်းလမ်းဆုံကျတော့ အပေါ့သွားလိုသည် အကြောင်းပြကာ ကားကို ရပ်စေသည်။ ဖြစ်လိုရာဖြစ်စေ၊ သင်းတို့လက်က အလွတ်ရုန်း ထွက်ပြေးသွားမည်ဟူသော အကြံနှင့်။ </p>
	<p class="block_14">ထိုလူသုံးယောက်သည် မရီ၌ အယုံသက်စပြုသည်ကြောင့်တကြောင်း၊ သင်း ဘယ်ကိုမျှ ပြေးနိုင်တော့မည် မဟုတ်သည်ဟု ယူဆသည်က တကြောင်း၊ ထိုအကြောင်းကြောင်းတို့ကြောင့် ကားစက်ရှိန်ကို သတ်ပေးသည်။ မရီကို ကားပေါ်မှ ဆင်းခွင့်ပြုလိုက်၏။ မရီသည် ကားပေါ်မှ ဆင်းခွင့်ရသည်နှင့် ပြေးတော့သည်။ ဘာကိုမျှ ရုတ်တရက် မမြင်။ မီးရောင်စူးစူးက မျက်လုံးအိမ်ကို ထိုးလာသည်ထင်၏။ </p>
	<p class="block_14">ဤသို့ဖြင့် ဆိုက်ကားသမား မြမောင်။ ပြီး ကိုကိုထွန်း။ ကိုအောင်သူတို့နှင့် တွေ့ရ၏။ ဤသည်ကား မရီ၏ ပြည်တော်သာ ပြည်တွင်းစစ်နှင့် မြို့တော်၏ ဇာတ်လမ်းတည်း။ </p>
	<p class="block_14">ကိုအောင်သူ၊ ကိုကိုထွန်းနှင့် မြမောင်တို့သည် မရီ၏ဇာတ်လမ်းကို သိပြီးသည်နှင့် မရီအတွက် အစီအစဉ်များကို တိုင်ပင်၏။ ကိုအောင်သူက မရီအား မိဘများထံ ပြန်ပို့ရန် အဆိုပြုသည်။ မရီ ဝမ်းသာသည်။ ကိုကိုထွန်းနှင့် မြမောင်ကလည်း သဘောတူသည်။ </p>
	<p class="block_14">သည်လူလေးယောက်၏ တွေ့ဆုံခြင်းကား သည်မျှဖြင့် ဆုံးခန်းမတိုင်ပေ။ မရီသည် ထိုလူ သုံးယောက်အတွက် ပထမအကြိမ် တွေ့ဆုံရခြင်း မှန်၏။ ကိုအောင်သူ၊ မရီနှင့် မြမောင်တို့ တွေ့ဆုံခြင်းသည်လည်း ပထမအကြိမ် တွေ့ဆုံခြင်းဖြစ်၏။ သို့သော် ကိုကိုထွန်းနှင့် မြမောင်တို့၏ တွေ့ဆုံခြင်းကား ပြန်လည်တွေ့ဆုံခြင်းတည်း။ </p>
	<p class="block_14">ထိုအချိန်အထိ ကိုကိုထွန်းသည် မြမောင်နှင့် ပြန်လည်တွေ့ဆုံခြင်းအတွက် အံ့သြ ဝမ်းမြောက်ခြင်း ဖြစ်ရစေကာမူ မြမောင်ကို အကြောင်းစပ်ပြီး ပေါက်စမနှင့် တွေ့ဆုံရလိမ့်မည် ဟူ၍လည်းကောင်း၊ ထိုသို့ ပေါက်စမကို ပြန်လည် တွေ့ဆုံရခြင်းအတွက် မည်သို့သော အခြေအနေများ၊ ဝေဒနာများ ပြန်လည်ပေါ်ပေါက်လာရမည်ကိုလည်းကောင်း ကိုကိုထွန်း မျှော်လင့် တွေးတောခြင်း မရှိခဲ့ပေ။ </p>
	<p class="block_6">◾</p>
	<p class="block_14">သို့ဖြင့် ကိုကိုထွန်းသည် မြမောင်နှင့် ပြန်လည်တွေ့ဆုံခြင်းကို အကြောင်းစပ်၍ ပေါက်စမကို ပြန်လည်တွေ့ဆုံရလေသတည်း။ </p>
	<p class="block_14">ကိုအောင်သူသည် မရီကို မိဘနှစ်ပါးထံသို့ ပြန်လည်ပေးအပ်ရန် ထားဝယ်သို့ ထွက်သွားသော နေ့တနေ့တွင် ကိုကိုထွန်းသည် မြမောင်နှင့် တွေ့ဆုံရန် အကြံဖြစ်လေသည်။ </p>
	<p class="block_14">မြမောင်ကိုတော့ သူ ခင်တွယ်သည်။ မြမောင်လိုလူမျိုးသည် ဘဝမှန်သည်ဟု သူနားလည်ပြီး ဖြစ်သည်။ ဤသို့သောလူမျိုးကို သူ အပေါင်းအသင်း လုပ်ချင်သည်။ </p>
	<p class="block_14">စင်စစ် မြမောင်၏ဘဝသည်လည်း ယခုလိုအခါမျိုး၌ ထူးခြား စိတ်ဝင်စားဖွယ်ရှိလှသည်ကား မဟုတ်ပေ။ အကြောင်းကား ယခုအချိန်မျိုးတွင် ရန်ကုန်မြို့သို့ ရောက်ရှိ အခြေစိုက်လာကြသော အခြားသူ များရာစု၏ ထုံးတမ်းစဉ်လာအတိုင်းပင် ဖြစ်သောကြောင့်တည်း။ </p>
	<p class="block_14">မြမောင်၏အဖေ ဘဒင်သည် အချင်းချင်း တိုက်ခိုက်သော စစ်ပွဲ၌ တံဖျာကိုကိုင်ရင်း သေဆုံးခဲ့ရလေသည်။ ထိုအခါမှစ၍ မြမောင်သည် အဖေ့တာဝန်ကို လုံးဝ လွှဲပြောင်းယူရလေတော့ သည်။ လယ်ယာမြေ ဝေငှရေးစီမံကိန်း၌ ကော်မတီဥက္ကဋ္ဌ သူကြီးသည် မြမောင်အား ယာလုပ်သူအဖြစ် အသိအမှတ် မပြုနိုင်တော့သည်နှင့် မြမောင်တို့သားအမိ စားသောက်ရေးသည် ပြဿနာဖြစ်လာ၏။ ထိုအခါ မြမောင်သည် သမုဒ္ဒရာဝမ်းနှစ်ထွာအတွက် အခက်ကြုံရသည်။ သို့ဖြင့် ငွေရှာ၍ရလွယ်သည် ထင်ရှာသော ရန်ကုန်မြို့သို့ ထိုသားအမိ ပြောင်းရွှေ့ရောက်ရှိလာခဲ့ခြင်း ဖြစ်လေသည်။ ထိုကြောင့် သည်လိုလူမျိုး၏ ဇာတ်လမ်းသည်လည်း အဆန်းမဟုတ်ပေ။ သို့စေကာမူ ကိုကိုထွန်းအဖို့တော့ လေးစားဖွယ် စိတ်ဝင်စားဖွယ် ဖြစ်ရသည်။ </p>
	<p class="block_14">ထိုကြောင့် မြမောင် ဆိုက်ကားမထွက်သော နေ့လယ်ချိန်တွင် ကိုကိုထွန်းသည် မြမောင် နေထိုင်သော တဲအိမ်ငယ်သို့ အရောက်သွား၏။ </p>
	<p class="block_14">ပေါက်စမကို တွေ့ရပြီ ဆိုသောအခါ အံ့သြခြင်းသည် အတိုင်းအဆမရှိ။ ဝမ်းမြောက်ခြင်းသည် လည်း ပါဝင်၏။ </p>
	<p class="block_14">“ဟယ် ပေါက်စမ” </p>
	<p class="block_14">ဆိုလိုက်မိကာ ရှိသေးသည်။ </p>
	<p class="block_14">ပေါက်စမမှာက မျက်နှာမထားတတ်အောင်ဖြစ်ရသည်။ ပြစ်မှုတခုနှင့် တိမ်းရှောင်နေသည်ကို ပြန်လည်ဖမ်းဆီးမိခြင်း ခံရသည့်အတွက် တုန်လှုပ်ခြင်းမျိုးနှင့်။ သည်လူနှစ်ယောက်၏အဖြစ်ကို မြင်ရသောအခါ မြမောင်လည်း အံ့သြသည်။ </p>
	<p class="block_14">“ဟင် ကိုထွန်း ပေါက်စမကို သိတယ် ဟုတ်လား” </p>
	<p class="block_14">“သိပါသကော ကိုမြမောင်၊ ကောင်းကောင်း သိပါသကော” </p>
	<p class="block_14">မြမောင်၏ မျက်နှာသည် ချက်ချင်းညှိုးကျသွားသည်။ သူသည် ကိုကိုထွန်းအား သံသယ မကင်းသောအကြည့်ဖြင့် ကြည့်လိုက်မိသည်။ ပေါက်စမသည် တုန်တုန်ယင်ယင် ဖြစ်လာ၏။ တခုခုဝင်ပြောလိုက်ချင်သည်။ ဘာပြောရမည်ဟုလည်း မသိ။ </p>
	<p class="block_14">“ဒီကို ဘယ်လိုလုပ်ပြီး ရောက်လာရတာလဲ ပေါက်စမရာ၊ ဟင် ပေါက်စမ မင်း ကိုယ့်ကို တကယ်ပဲ မမှတ်မိတော့တာလား၊ မမှတ်မိချင်ယောင်ဆောင်နေတာလား” </p>
	<p class="block_14">လုံးဝဟန်ဆောင်ခြင်း မရှိသော စကားများသည် ကိုကိုထွန်း၏ရင်မှ လျှံထွက်လာလေသည်။ မြမောင်သည် နားမလည်နိုင်တိုင်း ကိုကိုထွန်းနှင့် ပေါက်စမကို အပြန်အလှန် စူးစိုက်ကြည့်နေ၏။ </p>
	<p class="block_14">ပေါက်စမ ခေါင်းမဖော်ဝံ့ပြီ။ ရင်ထဲမှ တဒိတ်ဒိတ် ခုန်သည်။ မျက်ရည်စသည် သွယ်ကျအံ့ပြုသည်။ </p>
	<p class="block_14">ပေါက်စမ ထိတ်လန့်တုန်လှုပ်ဖွယ်သော အိပ်မက်တခုကို မြင်မက်နေရသည်ဟု ထင်ယောင်ထင်မှား ဖြစ်လာ၏။ </p>
	<p class="block_14">မှန်၏။ သည်လူ သည်လူတွေ၏ အသိုင်းအဝိုင်းမှ ပေါက်စမ စွန့်ခွာခဲ့သည်မှာ လေးနှစ်နီးပေပြီ။ အမှန်တော့လည်း သီရိပျံချီ အတွင်းဝန် ဦးထွန်းတင်၊ ထိုအတွင်းဝန်၏ မိသားစု ဆိုသည်မှာ မြမောင်လို ဆိုက်ကားသမားမိသားစု အသိုက်အဝိုင်းနှင့် အလှမ်းကွာဝေးလှပါဘိသည်။ ထိုကြောင့်လည်း ဦးထွန်းတင်၏ အသိုင်းအဝိုင်းမှ တစုံတယောက်သည် မြမောင်တို့အသိုက်အဝန်းမှ တစုံတယောက်နှင့် ဘယ်သို့မျှ ဆက်စပ် ပတ်သက်နိုင်စရာ အကြောင်းမရှိနိုင်ပါဟု ပေါက်စမ တထစ်ချ ယုံကြည်ယူဆပြီး ဖြစ်လေသည်။ ထိုအထင်အမြင် အယူအဆ မည်မျှမှန်ကန်သည်ကိုလည်း လေးနှစ်ကာလအချိန်များက သက်သေထူခဲ့ပြီးဖြစ်၏။ သို့ဖြင့် ဤလေးနှစ်ကာလတွင် ပေါက်စမသည် ဦးထွန်းတင်အတွက် နာကြည်းရခြင်းမျိုးကိုလည်းကောင်း၊ ကိုကိုထွန်းအတွက် ယူကျုံးမရဖြစ်ရခြင်း မျိုးကိုလည်းကောင်း စကားကုန်ဆိုရသော် မိဘနှစ်ပါးအတွက် ပူဆွေးရခြင်းများကိုလည်းကောင်း ပေါက်စမ လုံးဝကြီး မဟုတ်စေကာမူ အတန်အသင့် မေ့ပျောက်နိုင်ခဲ့ပြီဟု နားလည်ခဲ့ရသည်။ </p>
	<p class="block_14">သည်လူတွေအားလုံး၊ သည်လူတွေအားလုံးနှင့် သက်ဆိုင်စပ်ဆက်နေသည့် အဖြစ်အပျက် အားလုံးကို ပေါက်စမသည် ယခုချက်ချင်း မဟုတ်စေကာမူ တစတစဖြင့် လုံးဝမေ့ပျောက်သွား ပါစေတော့ဟု ဆုတောင်းခဲ့ဖူးပေပြီ။ သို့သော် ယခုအခါ ဦးထွန်းတင်၏ ယုတ်မာမှုဖြင့် ပေါက်ဖွားခဲ့ရသော သမီးငယ်သည် သုံးနှစ်ရွယ်ကာလ ကျော်လွန်ခဲ့ပြီဖြစ်ရာ ထိုကလေး၏ မျက်နှာကို မြင်တိုင်း ပေါက်စမအဖို့ အံကိုသာ ကြိတ်ခဲ့ရသည် ဖြစ်လေ၏။ </p>
	<p class="block_14">စင်စစ်ပေါက်စမသည် လွန်ခဲ့သော လေးနှစ်ကာလ ထိုအသိုင်းအဝိုင်းကြီးမှ ထွက်ခွာလာခဲ့ ကတည်းကပင် သူသည် သူ့ဘဝကိုသူ အဆုံးစီရင်မည်ဟူသော အကြံကို နှလုံးပိုက်ယူ စွဲမှတ်ခဲ့ပြီး ဖြစ်၏။ သည်လိုအကြံအစည်မျိုးသည် သေးသိမ်သည်၊ ပျော့ညံ့သည်၊ နိမ့်ကျသည်၊ အဓိပ္ပာယ် ကင်းမဲ့သည် ဆိုခြင်းမျိုးကို ပေါက်စမ ဘာမျှမတွေး။ သူ့လိုလူမျိုးအဖို့တော့လည်း လောကကြီးသည် အမှန်ပင် အကြင်နာတရား ခေါင်းပါးသည်၊ ရက်စက်ယုတ်မာမှုဖြင့် ပြွမ်းသည်ဟု နှုတ်ထွက်စကား မဆိုတတ်စေကာမူ စိတ်ထဲကတော့ ရေးရေးဝါးဝါး အမှတ်ထားမိသည်။ ထို့ကြောင့် ပေါက်စမသည် ဦးထွန်းတင်၏ ညစ်ထေးသောသွေးနှင့်အတူ မိမိ၏ခန္ဓာကိုယ်ကို ကန်တော်ကြီး ရေပြင်၌ စတေးမည်ဟု အပိုင်ဆုံးဖြတ်ပြီး ကမ်းပါးမှ ခုန်ဆင်းမည်အပြုတွင် မြမောင်၏ ကယ်တင်ခြင်းကို ခံခဲ့ရလေသည်။ </p>
	<p class="block_14">ပထမတော့ ပေါက်စမသည် မြမောင်အား ကယ်တင်ရှင်ဟူ၍ ဘယ်လိုနည်းနှင့်မျှ မှတ်ယူ၍ မရခဲ့ပေ။ မြမောင်ရှေ့မှာ ပေါက်စမ ချုံးပွဲချပြီး ငိုသည်။ မြမောင် မေးသမျှ မေးခွန်းတိုင်းကို ရေငုံလုပ်ကာ မျက်ရည်ကိုသာ သွင်သွင်သွန်ချသည်။ ရှိုက်သံဖြင့် ရင်ကွဲ၍ သေလိုက သေစေဟူသော သဘောဖြင့် ရှိုက်၍ရှိုက်၍ငိုသည်။ </p>
	<p class="block_14">မြမောင်တို့ သားအမိထံသို့ ရောက်သောအခါ လွန်ခဲ့သောအချိန်များက လောကကြီးသည် အကြင်နာတရား ကင်းသည်၊ ရက်စက်ယုတ်မာခြင်းတို့နှင့်သာ ပြွမ်းသည်ဟူသော အယူအဆမျိုး အတွက် ယူကျုံးမရ ဖြစ်ပြန်၏။ သည်သားအမိ၏ မေတ္တာကရုဏာရိပ်ကို ခိုလှုံရပြီ ဆိုသောအခါမှ မိမိတို့လို လူမျိုးအဖို့ စစ်မှန်သော မေတ္တာကရုဏာဟူသည် အဘယ်သို့သောနေရာမျိုး၌ ရှိသည် ဆိုခြင်းကိုလည်း သဘောသက်ဝင်စ ဖြစ်ရ၏။ </p>
	<p class="block_14">ထိုအခါ အေးငြိမ်း၏ရင်ခွင်ကို မိခင်ရင်း၏ရင်ခွင် အမှတ်ထားခိုဝင်ကာ မိမိ၏အဖြစ်အပျက်ကို ရင်ဖွင့်ပြောပြမည်ပြုရ၏။ သို့သော် အဖြစ်မှန်ကို ပေါက်စမ မပြောရက်။ ယခုအခါမျိုး၌ အဖြစ်မှန်ကို ပြောပြ၍ အကြောင်းထူးလာနိုင်တော့မည်ဟုလည်း ပေါက်စမ မထင်။ အကျယ်အကျယ် မငြိမ်းဖွယ်တွေ ဖြစ်မလာစေချင်။ သည်တော့ ပေါက်စမသည် သူနှင့်ပတ်သက်၍ ရင်ဆိုင်ခဲ့ရသည် တို့ကို အပေါ်ယံသဘောမျှသာ ပြန်ပြောင်းဖြစ်လေတော့သည်။ ထိုအဖြစ်အပျက်များ၌ မိဘနှစ်ပါး၏ အဖြစ်အပျက်သည်လည်းကောင်း ကိုကိုထွန်းနှင့် ပတ်သက်သည်တို့သည်လည်းကောင်း မိမိကျင်လည်ခဲ့ရသော အသိုင်းအဝိုင်းမှ ပုဂ္ဂိုလ်များ၏ အမည်နေရပ်တို့ကို လည်းကောင်း ထုတ်ဖော် ပြောဆိုခြင်း မပြုခဲ့ပေ။ </p>
	<p class="block_14">ဒါကို မြမောင် မကျေနပ်။ </p>
	<p class="block_14">ပေါက်စမလို မိန်းကလေးတယောက် အစော်ကားခံရသည် ဆိုခြင်းကို နှမသားချင်း တယောက်မျှ မရှိသော်လည်း မြမောင် စာနာမိသည်။ ပေါက်စမအတွက် နာကြည်းမိသည်။ တက်ကို အကြိမ်ကြိမ်ခေါက်သည်။ အံကိုကြိတ်သည်။ နှုတ်ခမ်းကို ကိုက်သည်။ လက်သီးကို ဆုပ်သည်။ ပေါက်စမကို စော်ကားသူ၏ အမည်နေရပ်ကို ပေါက်စမထံ ထပ်တလဲလဲ မေးသည်။ </p>
	<p class="block_14">ပေါက်စမက မဖြေ။ </p>
	<p class="block_14">အေးငြိမ်းကတော့ စာနာစိတ်နှင့်နာကြည်းသည်။ သို့သော် ထိုနာကြည်းစိတ်ကို မျိုသိပ်သည်။ သားဖြစ်သူ၏ ဒေါသနှင့် မခံချင်စိတ်ကို သိသည်ဖြစ်သောကြောင့် ပေါက်စမ မဖြေလိုသော အမည်နေရပ်တို့ကို မဖြေပါစေနှင့်ဟု သဘောထားသည်။ သို့ဖြင့် ပေါက်စမသည် ထိုသားအမိထံ၌ သမီးငယ်ကို ဖွားမြင်ခဲ့လေသည်။ ပြီး မြမောင်နှင့် ယူလိုက်သည်။ </p>
	<p class="block_14">ယခုအခါ မြမောင်တို့အားလုံးသည် ပေါက်စမ၏အဖြစ်ဟောင်းကို မေ့ပျောက်ထားပြီး ဖြစ်ဟန်ရှိ၏။ </p>
	<p class="block_14">သည်မှာ ကိုကိုထွန်း ရောက်လာသည်နှင့် မြမောင်၏နာကြည်းစိတ်ဟောင်းသည် တလှုပ်လှုပ် ဖြစ်ခဲ့ရပြန်လေသည်။ </p>
	<p class="block_14">“နေဦး ပေါက်စမ၊ ဒီက ကိုထွန်းဆိုတဲ့ မိတ်ဆွေကို ပေါက်စမ သိသလား၊ အဲဒါပြောစမ်း” </p>
	<p class="block_14">အသံမှာ ဒေါသရောနေ၏။ </p>
	<p class="block_14">ပေါက်စမ ခေါင်းညိတ်ရသည်လည်း အခက်၊ ခေါင်းခါရမည်လည်း အခက်။ ကိုကိုထွန်းသည် ပေါက်စမကို စေ့စေ့ကြည့်ရင်း ပေါက်စမ ကြုံဆုံခံစားနေရသော ဝေဒနာကို ရိပ်စားမိလာသည်။ </p>
	<p class="block_14">သည်တော့လည်း ယခုလောလောဆယ်တွင် သူသည် ပေါက်စမနှင့် စကားများများ မပြောအပ်ဟု ချက်ချင်း နားလည်လာသည်။ ပြောခြင်းပြောလျှင် မြမောင်နှင့်သာ ပြောသင့်သည်ဟု သိရသည်။ မိမိ မစူးမစမ်း ပြောလိုက်မိသောစကားများ မှားယွင်းသည်လားဟုလည်း စဉ်းစားမိသည်။ ထိုကြောင့် </p>
	<p class="block_14">“ကဲပါလေ၊ ဒါတွေရှိပါစေတော့၊ ဒီလို ကိုမြမောင်၊ ပေါက်စမကို ကျွန်တော် သိတယ်ဆိုတာ ကြာပါပြီ၊ သူ့မိဘတွေ ရှိစဉ်တုန်းကပေါ့” </p>
	<p class="block_14">လှီးလွှဲပြီးဖြစ်မည်ဟူသော အယူအဆဖြင့် ထိုစကားကို ပြောသည်။ </p>
	<p class="block_14">“ထားပါ၊ ခင်ဗျားပြောသလို သူ့မိဘတွေ ရှိစဉ်တုန်းကဆို၊ ခင်ဗျား ဘယ်တုန်းက တွေ့တာလဲ။ ဘယ်မှာတွေ့တာလဲ၊ ခင်ဗျားနဲ့ ဒီလောက်ခင်မင်တဲ့သဘောကိုရော ကျုပ် မသိရဘူးလား” </p>
	<p class="block_14">မြမောင်၏အသံသည် တုန်လှုပ်ချောက်ချားသော စိတ်သဘောထားကို ထင်ရှားစေ၏။ </p>
	<p class="block_14">စင်စစ် မိမိပြောလိုက်သော စကားများမှာ ရှင်းမရနိုင်သောအခြေသို့ ဆိုက်ရောက်လာပါ ကလားဟု ကိုကိုထွန်း သတိထားမိ၏။ မည်သို့ဖြစ်စေ ဤကိစ္စကို ပေါက်စမရှေ့တွင် ထပ်၍ မရှုပ်ထွေးစေချင်။ </p>
	<p class="block_14">“အဲဒါကို ကျွန်တော် ခုချက်ချင်း ပြောလို့ရမယ် မထင်ဘူး ကိုမြမောင်၊ ကျွန်တော် စဉ်းစားပြီး ပြောပါရစေ” </p>
	<p class="block_14">“ဘာကိုစဉ်းစားမှာလဲ” </p>
	<p class="block_14">“ဟုတ်တယ်လေ၊ ခင်ဗျားပြောသလို ကျွန်တော် ပေါက်စမကို တွေ့ဖူးတာ သိကျွမ်းဖူးတာ မှန်တယ်၊ ဒါပေမဲ့ ဘယ်လိုသိကျွမ်းခဲ့ရတယ်၊ ဘယ်လိုတွေ့ခဲ့ရတယ် ဆိုတာ ကျွန်တော် ချက်ချင်း သတိမရဘူး” </p>
	<p class="block_14">မြမောင်ဆိုတာ အမည်ကို ကြားရရုံမျှနှင့် လွန်ခဲ့သော ၁ဝ နှစ်ကျော်က အဖြစ်အပျက်များကို သတိတရ ပြောပြနိုင်စွမ်းသည့် ကိုကိုထွန်းဆီက သည်စကားကို မြမောင် မကျေနပ်။ သူသည် ကိုကိုထွန်းကိုသာ နားမလည်နိုင်ခြင်းဖြင့် ကြည့်နေ၏။ ပေါက်စမသည် ရှိုက်သံထွက်ပေါ်လာမည် စိုးသောကြောင့် ရင်ထဲက ဝေဒနာကို မျိုသိပ်ကျိတ်ခဲထားနေရ၏။ မျက်ရည်သွယ်ကျသောမျက်နှာကို ငုံ့ထားပြီး မျက်ရည်စကို ပခုံးဖြင့် မသိမသာ ပွတ်သပ်သိမ်းဆည်းနေ၏။ </p>
	<p class="block_14">မြမောင်သည် ခေါင်းကို ခါယမ်းရင်း </p>
	<p class="block_14">“ဒီမှာ ကိုထွန်း၊ ခင်ဗျား ကျုပ်ကို ခင်ရင်တော့ သူနဲ့ ဘယ်လိုသိခဲ့တယ်၊ ဘယ်လိုတွေ့ခဲ့တယ် ဆိုတာကို ပြောပြစေချင်တယ်ဗျာ” </p>
	<p class="block_14">မြမောင်သည် စကားစကို ဖြတ်လိုက်ပြီး တက်တချက် ပြင်းပြင်းခေါက်လိုက်သည်။ ပေါက်စမ၏ခန္ဓာကိုယ်သည် တုန်လှုပ်သွားသည် ထင်လိုက်ရ၏။ မြမောင်သည် အခဲမကျေနိုင်အောင် ဖြစ်နေ၏။ </p>
	<p class="block_14">“ကျုပ်ပြောမယ် ကိုထွန်း။ ခင်ဗျားနဲ့ ကျုပ်တို့တွေ့စက မရီကို ကယ်တင်ကြစဉ်၊ ခင်ဗျားကို ကျုပ်ပြောခဲ့တဲ့စကားတွေ ခင်ဗျား မှတ်မိသေးသလား” </p>
	<p class="block_14">ကိုကိုထွန်းအတွေးအာရုံသည် လွန်ခဲ့သော မိုးဖွဲဖွဲ ညတညဆီသို့ ချက်ချင်း ရောက်သွားရပြန်၏။ </p>
	<p class="block_14">“ဆိုစမ်းပါဦး ကိုမြမောင်” </p>
	<p class="block_14">“ဟုတ်တယ်၊ ကျုပ်ပြောမှာပဲ ကိုထွန်း၊ ခင်ဗျားမိဘတွေဟာ အခု ရှိသေးသလား၊ ရှိရင်ကော ဘယ်လိုလူတွေလဲတော့ ကျုပ်မသိဘူး၊ ဒါပေမဲ့ ဟိုတုန်းက ခင်ဗျားကို ကျုပ်သိရတဲ့အတိုင်း ပြောရရင် ခင်ဗျားမိဘတွေဟာ အထက်တန်းစားတွေပဲ” </p>
	<p class="block_14">“အဲဒါ ဘာဆိုင်သလဲ ကိုမြမောင်” </p>
	<p class="block_14">“ဆိုင်တာ မဆိုင်တာ ကျုပ်မသိဘူး၊ ခင်ဗျားတို့ အထက်တန်းစားတွေဟာ ကျုပ်တို့လို လူတွေကို စော်ကားဖို့၊ နှိပ်စက်ဖို့ ဘယ်တော့မှ ဝန်မလေးဘူး” </p>
	<p class="block_14">ကိုကိုထွန်းသည် တုန်တုန်လှုပ်လှုပ် ဖြစ်သွားသည်။ မြမောင်ကိုပင်လျှင် ကြောက်ရွံ့လာသည် လား ထင်ရ၏။ သူ စကားစွက်ဖက် ပြောဆိုသင့်သည် သိသော်လည်း ဘယ်လိုရှင်းလင်း ပြောပြရမည်ကို အလွယ်နှင့်ရှာမရ။ ပြောစရာစကားတွေ အပြည့်ရှိနေဟန်တူသော မြမောင်ကသာ </p>
	<p class="block_14">“မရီဟာ ဟိုနေ့ညကသာ ကျုပ်တို့ခင်ဗျားတို့နဲ့ မတွေ့ရင် ဟောဒီက ပေါက်စမအဖြစ်မျိုးကို ကြုံမှာပဲ” </p>
	<p class="block_14">“တော်ပါတော့ ကိုမြမောင်ရယ်” </p>
	<p class="block_14">ပေါက်စမ၏ တုန်ယင်သောအသံ။ </p>
	<p class="block_14">မြမောင်သည် ပေါက်စမ၏စကားကို မကြားဟန်ပြုကာ </p>
	<p class="block_14">“ဒီမှာ ကိုထွန်း၊ ခုအချိန်မှာ ပေါက်စမဟာ ကျုပ်မယားပါ၊ ပေါက်စမဟာ ကျုပ်မယား အဖြစ်ကို မရောက်ခင်က မရီ မကြုံလိုက်ရတဲ့အဖြစ်မျိုးထက် ကြောက်စရာကောင်းတဲ့ အဖြစ်မျိုးကို ကြုံခဲ့ဖူးတယ်” </p>
	<p class="block_14">“တော်ပါတော့ ကိုမြမောင်ရယ်၊ တော်ပါတော့၊ ရှင်ကို ကျွန်မဒီအကြောင်းတွေနဲ့ ပတ်သက်ပြီး ပြန်မပြောပါနဲ့တော့လို့ ပြောထားခဲ့ပြီးပါပြီရှင်” </p>
	<p class="block_14">“မတော်နိုင်ဘူး ပေါက်စမ၊ မရီလို မိန်းမတယောက်ကို စော်ကားတဲ့အကောင်တွေကို ငါ အတတ်နိုင်ဆုံး ဆုံးမခဲ့ပြီးမှ နင့်လိုလူမျိုးအတွက် ငါ ကလဲ့စား မချေရတော့ဘူးလား” </p>
	<p class="block_14">ထိုအခိုက်မှာပင် အသက်အရွယ် အိုမင်းရင့်ရော်လှပြီဟု ထင်ရသော မိန်းမကြီးတယောက် သည် တဲကလေးအပေါ်သို့ တက်လာခဲ့လေသည်။ </p>
	<p class="block_14">ပေါက်စမသည် ခေါင်းငုံ့ထားလျက်က မျက်လွှာကိုပင့်ပြီး ကြည့်လိုက်၏။ ချက်ချင်းပင် ပေါက်စမသည် ထိုမိန်းမကြီးထံသို့ ပြေးသွားပွေ့ဖက် ငိုယိုလိုက်လေသည်။ </p>
	<p class="block_14">စကားဝိုင်းသည် ခဏတာ ပြတ်တောက်သွား၏။ </p>
	<p class="block_14">ကိုကိုထွန်းသည် ဒေါ်အေးငြိမ်းနှင့် ပေါက်စမအဖြစ်ကို ငေးစိုက်ကြည့်နေ၏။ သူသည် ဒေါ်အေးငြိမ်းကို လွန်ခဲ့သော ၁၂ နှစ်က တွေ့ခဲ့သည့် အသုပ်စုံသည်အဖြစ် လုံးဝမမှတ်မိ။ </p>
	<p class="block_14">ချက်ချင်းပင် ထိုစကားဝိုင်းသည် ပြန်လည်လှုပ်ရှား အသက်ဝင်လာ၏။ အဘွားကြီး၏ စကားသံ၊ ပေါက်စမ၏ ငိုယိုပြောကြားသော စကားများ။ မြမောင်သည် တိတ်ဆိတ်သွားလေပြီ။ မျက်နှာပြင်၌ မခံမရပ်နိုင်ခြင်းသည် မုန်တိုင်းလို ပြင်းထန်နေ၏။ </p>
	<p class="block_14">“ကျွန်တော်ပြန်မယ် ကိုမြမောင်”</p>
	<p class="block_14">ကိုကိုထွန်း၏အသံသည် တုန်ယင်နေ၏။ </p>
	<p class="block_14">မြမောင်တို့အိမ်မှ ထွက်လာသောအခါ သူ့တွင် အသိအာရုံကြောများ ပြတ်တောက်နေပေပြီ။ အတွေးစများသာလျှင် ယောက်ယက်ခတ်နေ၏။ </p>
	<p class="block_14">သူ မစူးမစမ်း ပြောလိုက်မိခြင်းအတွက် ယူကျုံးမရဖြစ်သည်။ ပေါက်စမအတွက် အံ့သြရခြင်း၊ ဝမ်းသာရခြင်းအစား ဝမ်းနည်းကြေကွဲရခြင်းသာလျှင် လွှမ်းမိုးသည်။ ပေါက်စမအဖြစ်ကို လည်းကောင်း မြမောင် ပြောလာသည်တို့ကိုလည်းကောင်း သေသေချာချာ သိချင်သည်။ သူထွက်လာပြီးနောက်ပိုင်းတွင် ဘာတွေ ဖြစ်ကျန်ရစ်ခဲ့သည် ဆိုခြင်းကိုလည်း သိချင်နေသည်။ </p>
	<p class="block_14">မြမောင် သူ့ကို အထင်လွဲမှားခြင်းအတွက် ဝမ်းနည်းသည်။ မြမောင်ကို သူ ရှင်းပြချင်သည်။ ဒါကိုတော့ ပေါက်စမ လိုလားဟန် မပေါ်ပေ။ ရှင်းပြလိုက်ခြင်းဖြင့် မြမောင်သည် မိမိအပေါ်၌ သံသယရှင်းနိုင်သည် ဆိုစေဦး။ ပေါက်စမဆိုသော ကလေးမက ဘာတွေဖြစ်ခဲ့၊ ဘာတွေရင်ဆိုင်ခဲ့ ရသည်ကြောင့် ယခုအချိန်မှစ၍ မြမောင်နှင့် ပေါက်စမအကြားတွင် မည်သို့သော ပြဿနာများ ပေါ်ပေါက်လာနိုင်ပေသနည်းဟူသော အတွေးကလည်း ရှိသေး၏။ ဒါက မြမောင်နှင့် အဓိက ပတ်သက်၍။ </p>
	<p class="block_14">ပေါက်စမနှင့် ပတ်သက်၍ကလည်း အတွေးက မရှင်း။ မြမောင်သည် ပေါက်စမ၏အဖြစ်ကို မရီနှင့် နှိုင်းပြသည်။ သည်လိုဆိုလျှင် ပေါက်စမသည် မရီလိုအဖြစ်မျိုးကို အဘယ်သို့ ကြုံခဲ့ရသနည်း။ </p>
	<p class="block_14">သည်လိုဆို ပေါက်စမနှင့်တွေ့၍ မေးရလျှင် ကောင်းမည်လား။ </p>
	<p class="block_14">သည်အခါ နောက်ဆုံးရောက်ရှိလာသော မိန်းမကြီးသည်လည်း စဉ်းစားစရာ ဖြစ်လာပြန်၏။ </p>
	<p class="block_14">သူသည် ဘာကိုမျှ ရှင်းလင်းစွာ စဉ်းစား၍ မရနိုင်တော့ပြီ။ အတွေးစတွေမှာ ပေါက်စမ၊ မြမောင်၊ မိန်းမကြီး ထိုသုံးဦးနှင့်သာ ရှုပ်ထွေးရပေပြီ။ သည်ရှုပ်ထွေးသော အတွေးစများသည် မည်မျှကာလကြာမြင့်စွာ မိမိအား ရစ်ပတ်နှောင်ဖွဲ့ ပေဦးမည်နည်း။ ကိုကိုထွန်း မသိ။ </p>
	<p class="block_14">ကြည့်စမ်း။ ယခု ဟောင်းခဲ့ပြီးသမျှအားလုံး ပြန်၍ သစ်လာပြန်ချေပြီ။ </p>
	<p class="block_23" id="calibre_link-135">◾</p>
</div>

<div class="calibre" id="calibre_link-45">
<h1 class="block_12" id="calibre_link-136">| ၄၁ |</h1>
	<p class="block_13">&nbsp;</p>
	<p class="block_14">လွန်ခဲ့သော ရက်အနည်းငယ်ခန့်က အားကြီးသော မုတ်သုန်လေနှင့် အားငယ်သော်လည်း ပါးနပ်လိမ္မာဟန်ရှိသော မြောက်လေတို့သည် ထိုနေရာတွင် တိုက်ပွဲ စတင်ဖြစ်ပွားခဲ့၏။ မနေ့တနေ့ကဆိုလျှင် မုတ်သုန်သည် ထိုနေရာမှ အပြီးပိုင် ဆုတ်ခွာသွားလေပြီ။ </p>
	<p class="block_14">ဦးထွန်းတင်သည် များမကြာမီအတွင်း ကျင်းပအံ့သော ရွေးကောက်ပွဲအတွက် အနည်းငယ် စိုးရိမ်ကြောင့်ကြခြင်း ဖြစ်မိသည်။ မည်သို့နည်းဖြင့်ဖြစ်စေ၊ ယခုအခါ မိမိပါဝင်ပြီး ဖြစ်သည့်အပြင် မိမိကိုယ်တိုင် ထိုနိုင်ငံရေးပါတီ၏ ကိုယ်စားလှယ်အဖြစ် အရွေးခံမည်ဖြစ်သော နိုင်ငံရေး အဖွဲ့အစည်းကြီးသည် လာမည့်ရွေးကောက်ပွဲတွင် သေချာပေါက် အနိုင်ရရမည်ဟု မျှော်လင့်ထားပြီး ဖြစ်၏။ ထိုကြောင့် သူသည် သူ၏ကျန်းမာရေးအခြေအနေကို ပို၍ အမျက်ဝင်ရသည်။ </p>
	<p class="block_14">အထူးသဖြင့် စိတ်ထဲမှာ နာကြည်းရသည်ကား သခင်ဖေသိန်းပင် ဖြစ်သည်။ လာမည့် ရွေးကောက်ပွဲတွင် ဦးထွန်းတင်သည် မြိုင်သာယာမှနေ၍ သခင်ဖေသိန်းနှင့် အပြိုင်အရွေးခံမည် ဖြစ်၏။ စင်စစ် မိမိတို့ နိုင်ငံရေးအဖွဲ့အစည်းသည် အဖွဲ့အစည်းအလိုက် အနိုင်ရမည် မှန်သော်လည်း မြိုင်သာယာလိုနေရာမျိုး၌ သခင်ဖေသိန်း မည်မျှ ခြေသွက်သည်။ မည်မျှ စက်လှည့်တော်သည် ဆိုခြင်းများကို ဦးထွန်းတင် သိထားပြီးဖြစ်၏။ တဖက်မှလည်း မြိုင်သာယာနှင့်ပတ်သက်လျှင် ဦးထွန်းတင်သည် မိမိထက်ပို၍ ထိုက်သင့်သူ မရှိဟု မှတ်ယူထား၏။ ထိုကြောင့် မိမိနှင့် သခင်ဖေသိန်းသာ ယှဉ်ပြိုင်ရပါက သခင်ဖေသိန်း မည်မျှ အစွမ်းထက် ခြေသွက်စေကာမူ မိမိကို အနိုင်မရနိုင်ဟု နားလည်ထားပြီးဖြစ်သည်။ ထို့ကြောင့် မိမိတို့ နိုင်ငံရေးအဖွဲ့ အနိုင်ရမည်မှန်စေ၊ မြိုင်သာယာလိုဒေသတွင် သခင်ဖေသိန်းနှင့် ယှဉ်ပြိုင်ရာ၌ မိမိသာမဟုတ်ဘဲ တခြားတယောက် ဆိုပါက အရေးရှုံးနိမ့်နိုင်သည်ဟု သူ ထင်သည်။ </p>
	<p class="block_14">ယခုတော့လည်း အလုပ်ပင်ပန်းခြင်း၊ ဦးနှောက်နောက်ကျုရှုပ်ထွေးခြင်းတို့သည် မိမိအား အခါမလပ် ဖိစီး၏။ လွန်ခဲ့သော မိုးဦးကမူ နှလုံးရောဂါဖြစ်သည်ဆိုကာ ဆေးရုံသို့ပင် တကြိမ် ရောက်ခဲ့ရသည်။ ယခု စကားများများ မပြောရ။ သည့်အတွက်နှင့် အမတ်အရွေးခံခွင့် လက်လွှတ်လိုက်ရပါက တသက်လုံး ယူကျုံးမရ ဖြစ်ရပေတော့မည်ဟု ဦးထွန်းတင် စိုးရိမ်ရ၏။ </p>
	<p class="block_14">ယခုကလေးမှာပင် ပြီးခဲ့သော အမှုဆောင် အစည်းအဝေးက ဦးထွန်းတင်၏ ကျန်းမာရေးကို ထည့်သွင်းစဉ်းစားခြင်း ပြုခဲ့ကြလေသည်။ စင်စစ် မိမိတို့ အမှုဆောင်အဖွဲ့သည် မိမိအပေါ်၌ သက်ညှာခြင်း၊ ယုံစားခြင်း ထားရှိသည်ဟူ၍ကား ဦးထွန်းတင်သည် အကြွင်းမဲ့ ယုံကြည်၏။ </p>
	<p class="block_14">“ဒီလို လုပ်ပါလေ။ ဒီကိစ္စကို ဦးထွန်းတင်ဘာသာ ဆုံးဖြတ်ပါ။ ရွေးကောက်ပွဲမှာ ဦးထွန်းတင် ဘယ်လောက် စွမ်းဆောင်နိုင်တယ်၊ မစွမ်းဆောင်နိုင်ဘူး ဆိုတာထက် အစိုးရအဖွဲ့ ဖွဲ့ပြီးတဲ့အခါ ဝန်ကြီးရာထူး လက်ခံနိုင်ဖို့၊ လက်မခံနိုင်ဖို့ကိုသာ စဉ်းစားပြီး နောက်တပတ် အစည်းအဝေးမှာ ဦးထွန်းတင်ကပဲ တင်ပြတာပေါ့ဗျာ” </p>
	<p class="block_14">ဟူသော ဥက္ကဋ္ဌ၏စကား ကြားယောင်နေ၏။ </p>
	<p class="block_14">ရင်ထဲက အလိုလိုပဲ ကတုန်ကယင် ဖြစ်နေသည်။ ခန္ဓာကိုယ်သည် အိပ်ရာပေါ်မှာ လှဲထားသည် ဖြစ်ပါလျက် အမောသည် မပြေပျောက်။ </p>
	<p class="block_14">သူ၏စိတ်အာရုံ၌ ရွေးကောက်ပွဲရှုခင်းနှင့် သခင်ဖေသိန်း၏ မျက်နှာသာလျှင် ရောနှောက်နေ၏။ </p>
	<p class="block_14">ထိုကြောင့် အခန်းဝသို့ ရောက်လာသူကို ဦးထွန်းတင် လုံးဝ သတိမထားမိ။ ကိုကိုထွန်းသည် အရှက်အကြောက်တရား ရှေ့ဆောင်သော ဝမ်းနည်းခြင်း၊ ယူကျုံးမရဖြစ်ခြင်း၊ အမျက်ဒေါသ ဖြစ်ရခြင်း ဝေဒနာတို့ကိုဆောင်လျက် ထိုနေရာသို့ ရောက်လာ၏။ </p>
	<p class="block_14">သူသည် ထိုဝေဒနာတို့ကို ရယူသယ်ဆောင်လျက် ထိုနေရာသို့ ရောက်လာလိုသော ဆန္ဒမျိုး တစိုးတစိမျှ မရှိဘဲလျက် ပေါက်စမကိုတွေ့ရန် ကြိုးစားခဲ့သည်မှာ ကြာပေပြီ။ မြမောင် မရှိသော အချိန်များတွင် ပေါက်စမထံသို့ ရောက်ခဲ့၏။ ပြီး ပေါက်စမ၏အဖြစ်ကို ထပ်တလဲလဲ မေး၏။ </p>
	<p class="block_14">တကြိမ်တည်းနှင့် ပေါက်စမ မဖြေ။</p>
	<p class="block_14">နှစ်ကြိမ်မှာလည်း မျက်ရည်ကိုသာ သွန်ချသည်။ </p>
	<p class="block_14">သုံးကြိမ်တိုင်သည်အထိ ပေါက်စမသည် အဖြစ်ဟောင်းဟူသမျှကို မေ့ကောင်းပြီဟူသော စကားကိုသာ ဆိုခဲ့လေသည်။ အဆုံးကျတော့လည်း ပေါက်စမသည် ကိုကိုထွန်းကို အရှည်အကြာ ထိန်ဝှက် ဖုံးကွယ်ထားလိုခြင်း မရှိပေ။ </p>
	<p class="block_14">ပေါက်စမထံမှ အဖြစ်မှန်ကို ကြားရသောအခါ ကိုကိုထွန်း ဒေါသဖြစ်ရသည်။ ရင်ထဲက နာရသည်။ ဝမ်းနည်းသည်။ ရှက်သည်။ </p>
	<p class="block_14">အသက်အရွယ်အားဖြင့် မည်သို့သော စိတ်ဝေဒနာမျိုးကို ဖြစ်စေ အတတ်နိုင်ဆုံး အကြောင်းအကျိုး ဆင်ခြင်နှိုင်းယှဉ်တတ်ခြင်း သဘောမျိုးဖြင့် ပိုင်းခြားဝေဖန် စီမံဆောင်ရွက် တန်ရာသည်ဟူသော အတွေးမျိုးကိုလည်း သူ ဖမ်းဆီးဆုပ်ကိုင်ခြင်းငှာ မစွမ်းတော့ပေ။ </p>
	<p class="block_14">ပေါက်စမကို မြင်ရသည်မှာ မျက်လုံးအစုံကို ပူလောင်ရဲနီသော သံတွေ မီးကျီးဖြင့် အထိုးခံရသည်သို့ ထင်မှတ်၏။ နားအစုံသည်လည်း သံပူရည်ပွက်ပွက် လောင်းထည့်ခြင်း ခံရသည်သို့ မှတ်ရ၏။ သို့ဖြင့် မျက်လုံးအစုံသည် ဘာကိုမျှမမြင်။ နားအစုံသည် ဘာကိုမျှမကြား။ သို့စေကာမူ အမြင်သိစိတ်၌ မျက်ရည်သွယ်ကျ ရှိုက်ငိုနေသော ပေါက်စမသည် တည်၏။ အကြားသိစိတ်၌ ပေါက်စမ၏ စကားလုံးများသည် အမှတ်အထင် ရှူရှိုက်နေသောဝင်သက်လေကဲ့သို့ ဝင်ရောက်နေ၏။ </p>
	<p class="block_14">သည်မျှတရားမဲ့ခြင်း၊ ကြင်နာကင်းမဲ့ခြင်း၊ ယုတ်မာရိုင်းစိုင်းခြင်းတို့သည် လူတယောက်၏ အပြုအမူမျိုး မဟုတ်ပါတကားဟူ၍ အလိုလိုပင် သိနားလည်၏။ သည့်အတွက် မိမိ၏ ဖခင်ဖြစ်သူကို ရင်ဆိုင်ရမည့်အတွက် စက်ဆုပ်ရွံရှာသည်။ နှလုံးနာသည်။ မုန်းတီးသည်။ နာကြည်းသည်။ </p>
	<p class="block_14">ထိုအခါ ထိုမျှ ရက်စက်ခြင်း၊ အကြင်နာတရား၊ အစာနာတရား ကင်းမဲ့ခြင်း၊ ယုတ်မာ ဖောက်ပြန်ခြင်းတို့ဖြင့်သာ ပြည့်နှက်သောလူမျိုးသည် အမှန်ပင်လျှင် မိမိ၏ ဖခင်ရင်း မဖြစ်တန်ရာဟု ထင်မှတ်ပြန်သည်။ </p>
	<p class="block_14">ဤသို့သော စိတ်လှုပ်ရှားခြင်း ဝေဒနာမှအပ ကိုကိုထွန်းသည် ဘာဆို ဘာကိုမျှ မသိ၊ မမြင်၊ မကြား၊ မဆင်ခြင်။ </p>
	<p class="block_14">သို့ဖြင့် သူ၏ခန္ဓာကိုယ်သည် လွန်ခဲ့သော ငါးရက်ခန့်ကတည်းက ပြန်လည် ခြေဦးလှည့်ခြင်း မပြုခဲ့သော အင်းလျားလမ်းအိမ်ကြီးဆီသို့ ရှေးရှုနေပါတကားဟုပင် သူ မသိခဲ့။ </p>
	<p class="block_14">အိမ်ခြံဝရောက်သောအခါ ပထမတွင် သူ့ခြေလှမ်းများ တုံ့ဆိုင်းသည်။ သူဤခြံကြီးထဲသို့ ဝင်သင့် မဝင်သင့် စဉ်းစားပြန်၏။ သည်တော့မှပင် စဉ်းစား ဆင်ခြင်ခြင်း အသိစိတ်ဝင်သည်။ </p>
	<p class="block_14">စင်စစ် မြင်းမိုရ်တောင်ဦး မကကြူးသော ကျေးဇူးတရားများလှသည့် မိဘ၊ ဘုရားနှင့်ပင်လျှင် တဂိုဏ်းတည်းပြုကာ ကိုးကွယ်ခြင်း ပြုအပ်သော မိဘ၊ ထိုမိဘ၏ အပြစ်အနာအဆာ တစုံတခုကို သားဖြစ်သော သူတယောက်က ထုတ်ဖော် ပြောဆိုရန် သင့်မသင့်ဟူသော အချက်ကိုကား သူမစဉ်းစားမိ။ အိမ်ကြီးသည် ပကတိ တိတ်ဆိတ်နေသည်။ </p>
	<p class="block_14">ဤအိမ်ကြီးသည် မိမိကြီးပြင်းခဲ့သော အိမ်ကြီး၊ မိမိဘဝ ကျင်လည်ခဲ့ရသော အိမ်ကြီးအဖြစ် မြင်ယောင်လာသည်။ သည်မှာ ပေါက်စမကိုလည်း မြင်ယောင်လာပြန်သည်။ ပေါက်စမနှင့် တဆက်တည်းပင် ဖေဖေ့မျက်နှာကို မြင်ယောင်ပြန်သည်။ ထိုအခါ ဟိုလွန်ခဲ့သော ညတညက အဖြစ်တွေမှ အစပြုကာ ဖေဖေနှင့် ပေါက်စမ အဖြစ်များသည် ခပ်ဝါးဝါး မြင်ယောင်သိယောင် ဖြစ်လာကြပြန်၏။ </p>
	<p class="block_14">နေခြည်သည် ညှိုးကျနေလေပြီ။ </p>
	<p class="block_14">စင်စစ် ဤအိမ်ကြီး၌ သူတွယ်တာရမည့်သူများ၊ ငဲ့ညှာရမည့်သူများ အမှန်ရှိကြ၏။ သို့ပါလျက် သူသည် ထိုအိမ်ကြီးကို တစေ့စေ့ကြည့်ရင်းပင် ရန်သူ၏ အိမ်ကြီးအဖြစ် မြင်လာသည်။ မိမိကိုယ်ကိုလည်း ရန်သူနယ်တွင်းသို့ ထိုးဖောက် တိုက်ခိုက်အံ့သော အာဇာနည်တယောက်အဖြစ် မှတ်ထင်လာဟန် ရှိ၏။ </p>
	<p class="block_14">ကိုကိုထွန်းသည် အိမ်ထဲသို့ အရောက်ဝင်လာသည်။ </p>
	<p class="block_14">အိမ်အောက်ထပ်သည် လူသူကင်းမဲ့သော အဆောက်အအုံကြီးတခုလို ငြိမ်ဆိမ်နေ၏။ ထမင်းချက် အဘိုးကြီးသည် ဒေါသမီးတောက်နေသော ကိုကိုထွန်း၏မျက်နှာကို တအံ့တသြ ငေးစိုက်ကြည့်နေမိသေးသည်။ ပြီးမှ သည်အဖြစ်မျိုးကို ကိုကိုထွန်းထံ၌ တွေ့ရတတ်မြဲ ဖြစ်သည် ဟူသော အယူအဆဖြင့် တံခါးကိုစေ့လျက် သော့ကိုချိတ်ထားပြီး မီးဖိုဆောင်ဘက်သို့ ပြန်၍ကူးသွားသည်။ </p>
	<p class="block_14">ယခုအချိန်တွင် အိမ်ကြီး၏ အပေါ်ထပ်၌ ဦးထွန်းတင်နှင့် ဒေါ်နုနုခင်သာ ရှိ၏။ မကြာခင်ပင် ငယ်ငယ်နှင့် ဒေါ်ကေသီတို့ ရှေ့ဆင့်နောက်ဆင့် ရောက်လာကြလိမ့်မည်ဟု ယူဆနိုင်သည်။ ထိုအခြေအနေကို ထမင်းချက် အဘိုးကြီးသည် သိထားပြီးဖြစ်သောကြောင့် သော့ကို ပြန်မခတ်ခဲ့ခြင်း ဖြစ်ပေသည်။ </p>
	<p class="block_14">ကိုကိုထွန်းသည် ထိုအခြေအနေ ထိုအဖြစ်အပျက်များကို မသိ။ သိလည်း သိလိုဟန် မတူချေ။ အိမ်ပေါ်သို့ တက်လာခဲ့သည်အထိ သူ ဘာတွေလုပ်ဆောင်နေသည် ဟူ၍ သူ့ဘာသာသူ မသိ။ </p>
	<p class="block_14">ဤသို့ဖြင့် ကိုကိုထွန်းသည် ဦးထွန်းတင်၏ အိပ်ခန်းဝသို့ ရောက်လာခဲ့ခြင်း ဖြစ်လေသည်။ </p>
	<p class="block_14">အိပ်ရာပေါ်တွင် ပက်လက်လှန်လျက် အထက်မျက်နှာကြက်သို့သာ အာရုံ ရောက်နေဟန် ရှိသော ဖခင်၏မျက်နှာကို မြင်ရသောအခါ ခန္ဓာကိုယ်သည် မည်သို့ လှုပ်ရှားရမည် မသိစွမ်းသည့် အသွင်မျိုးဖြင့် မှင်တက်မိနေသလို တုံ့ရပ်နေ၏။ သို့သော် စိတ်သည် ပို၍ လှုပ်ခတ်လာသည်။ မေးလိုက်ချင်၊ ပြောလိုက်ချင်သော စကားလှိုင်း ဘောင်ဘင်တို့သည် ဝေကျလာနေ၏။ </p>
	<p class="block_14">ယခုအချိန်အထိ ထိုသားအဖနှစ်ယောက်စလုံးသည် မည်သည့်လှုပ်ရှားမှုမျိုးမျှ လှုပ်ရှားမိခြင်း မရှိကြသေးပေ။ </p>
	<p class="block_14">ခဏကလေးမျှသောအချိန်သည် အဘယ်သို့ ကုန်ဆုံးသွားသနည်း။ မည်သူမျှ မသိလိုက်ကြပေ။ </p>
	<p class="block_14">ဦးထွန်းတင်၏ အတွင်းစိတ်သည် စေ့ဆော်လှုပ်ရှားလာ၏။ ထိုအခါ ဦးထွန်းတင်သည် သူ၏ အမြင်အာရုံကို အခန်းတံခါးဝဆီသို့ လွှဲပြောင်းလိုက်မိသည်။ ဦးထွန်းတင်သည် ချက်ချင်းပင် သူ၏ခန္ဓာကိုယ်ကို ထူမတ် ထထိုင်လိုက်သည်။ </p>
	<p class="block_14">“ဪ၊ မင်းပြန်လာသေးသကိုး” </p>
	<p class="block_14">မိဘမေတ္တာ အရင်းခံသော ကရုဏာဒေါသောစကားကို နောက်ကျူသော စိတ်အာရုံ၏ စေ့ဆော်မှုကြောင့် ဆိုလိုက်မိသည်။ </p>
	<p class="block_14">ထိုအချိန်အထိ ကိုကိုထွန်းသည် စကားတခွန်းတပါဒမျှ မပြောဖြစ်သေးဘဲ ဖခင်ဖြစ်သူအား စူးစိုက်ကြည့်နေ၏။ </p>
	<p class="block_14">ဦးထွန်းတင်သည် ယခုတကြိမ် သားကို မြင်ရသည်မှာ ထူးခြားသည်ဟု ထင်မှတ်သည်။ </p>
	<p class="block_14">မှန်၏။ သည်သားသည် ကာလအတန်ကြာကပင် မိဘတို့၏ အလိုဆန္ဒနှင့် ဆန့်ကျင်ခဲ့သည် ဖြစ်ပေသည်။ သို့သော် ထိုသားသည် မိဘကို အန်တုဖက်ပြိုင်လိုသော မျက်နှာထေမျက်နှာထားမျိုး ရှိခဲ့ဖူးသည်မဟုတ်။ သူသည် မိဘ၏စကားနှင့် ဆန့်ကျင်လာသည် ဖြစ်စေကာမူ အဆုံး၌ မိဘစကားကိုကား ခေါင်းငုံ့နားထောင်တတ်မြဲဖြစ်သည်။ ပြီးမှ သူ့စိတ်နှင့်သူ့ကိုယ်သူ ထင်ရာ သူလုပ်မြဲတည်း။ မလွှဲသာ မရှောင်သာ မိဘနှင့် ခွန်းကြီးခွန်းငယ် ပြောရစေဦး၊ သူသည် ယခုတကြိမ်မှာကဲ့သို့ မိဘကို ရန်သူကြည့် အကြည့်မျိုး ကြည့်တတ်သည် မရှိခဲ့။ </p>
	<p class="block_14">ထို့ကြောင့် ဦးထွန်းတင်အဖို့ ယခုတကြိမ်တွင် ကိုကိုထွန်းသည် ပို၍ ထူးခြားနေ၏။ </p>
	<p class="block_14">ကိုကိုထွန်းအဖို့တော့လည်း မိမိကိုယ်တိုင် မိဘများနေထိုင်သော အိမ်တွင်းသို့ ရောက်ခဲ့ပြီး ဖခင်၏အိပ်ခန်းဝတွင် ရပ်မိကာ ဖခင်နှင့် မျက်နှာချင်းဆိုင်နေမိပြီ ဖြစ်ပါလျက် မိမိမြင်နေရသော ပုဂ္ဂိုလ်သည် မိမိဖခင်ဟူ၍ အမြင်စိတ်မှာ အမှတ်မထားမိသေး။ စောစောက ဦးထွန်းတင် ပြောလာသည့် စကားကိုလည်း နားကကြားပါလျက် ကြားသိစိတ်သည် သောတရုံ၌ မဝင်လာ။ </p>
	<p class="block_14">မိမိရန်ပြုရအံ့သော လူတယောက်နှင့် ရင်ဆိုင်မိနေသည်ဟုသာ အထင်ရောက်လာ၏။ </p>
	<p class="block_14">ဦးထွန်းတင်သည် ကိုကိုထွန်း၏ မျက်လုံးအကြည့်ကို စေ့စေ့ကြည့်လေ မကျေနပ်ရလေလေ၊ ကြာလာသည်နှင့် မခံမရပ်နိုင် ဖြစ်ရလေလေ၊ တဖြည်းဖြည်း ဒေါသဖြစ်ရလေလေပင်။ ထိုကြောင့် ခုတင်ပေါ်မှ အောက်သို့ဆင်းကာ မတ်မတ်ရပ်လိုက်သည်။ </p>
	<p class="block_14">ကိုကိုထွန်းသည် ဦးထွန်းတင်တူရူသို့ တရွေ့ရွေ့ လျှောက်လာ၏။ ဦးထွန်းတင်သည် သူ၏ခန္ဓာကိုယ်ကို ကြိမ်ပက်လက်ကုလားထိုင်တွင် ထိုင်ချလိုက်ပြီး </p>
	<p class="block_14">“ဘာလဲဟေ့ ကိုထွန်း” </p>
	<p class="block_14">တုန်ယင်သော သူ့အသံက အကြောင်းမဲ့ ထိတ်လန့်တုန်လှုပ်နေဟန်ရှိသော သူ့အတွင်းစိတ် အခြေအနေကို သိသာစေ၏။ </p>
	<p class="block_14">စင်စစ် ယခုအခါ၌ မိမိ၏ သားအရင်းတယောက်က စိမ်းသော စူးသော မျက်မာန်သော ရန်ပြုအံ့သော အကြည့်ဖြင့် ကြည့်လာခြင်းကို ဦးထွန်းတင် နားမလည်။ သို့သော် ထိုအကြည့်မျိုးနှင့် ကြည့်လာခြင်းကို မခံနိုင်။ ဒေါသဖြစ်ရသည်။ ပြီး ဘာမျှ ရေရေရာရာ မသိရဘဲလျက် ထိတ်လန့်နေပြန်၏။ သည်သား၏ မျက်လုံးအစွမ်းသည် ဤမျှ ထက်မြက်ရပါမည်လားဟုလည်း အံ့သြခြင်း ဖြစ်နေ၏။ </p>
	<p class="block_14">ကိုကိုထွန်းသည် သူ၏ခြေလှမ်းကို ဦးထွန်းတင်၏ ပက်လက်ကုလားထိုင်ရှေ့ မလှမ်းမကမ်းတွင် ရပ်လိုက်၏။ သူ့ခန္ဓာကိုယ်သည် မသိမသာ ယိမ်းယိုင်နေသည်ဟူသော အတွေးအထင်ဖြင့် ခန္ဓာကိုယ်ကို ပို၍ မတ်မတ်ရပ်လိုက်သည်။ </p>
	<p class="block_14">“ကျွန်တော် ပေါက်စမကို တွေ့ခဲ့ပြီ” </p>
	<p class="block_14">စိတ်အာရုံက တကယ်တမ်း ပြောဖြစ်ပြီ အမှတ်ထား၍ ပြောလိုက်ခြင်းမျိုး မဟုတ်စေကာမူ ထိုစကားလုံးများသည် တည်ငြိမ်ပီသလှပေ၏။ </p>
	<p class="block_14">သို့ပါလျက် ဦးထွန်းတင်သည် သူ့နားကိုသူ သံသယ ဖြစ်သွားရ၏ ကိုကိုထွန်းနှုတ်ဖျားမှ အမှန်တကယ် စကားတခွန်းခွန်းကို ပြောလိုက်လေပြီလား။ ထိုစကားသည် ယခုတွင်းပင် ပေါ်ထွက် ပျောက်ကွယ်သွားသောစကား ဖြစ်လေသည်လားဟူသော အတွေးစိတ်ဖြင့် ကိုကိုထွန်းကို ပို၍ စူးစိုက်ရလေသည်။ </p>
	<p class="block_14">“ကျွန်တော် ပေါက်စမကို တွေ့ခဲ့ပြီ” </p>
	<p class="block_14">ယခုတကြိမ်တွင် စိတ်မှတ်ထားပြီး သူ၏စကားလုံးများကို ပိုမိုခိုင်မာစွာ ပြောလိုက်၏။ </p>
	<p class="block_14">“ဘာရယ်၊ ဘာပြောတယ်” </p>
	<p class="block_14">ဦးထွန်းတင်သည် သူ၏ခန္ဓာကိုယ်ကြီး ရုတ်တရက် မြောက်ကြွလာသည် အထင်ရောက်သွား ၏။ စင်စစ် သူ၏ အံ့ဩမေး စကားလုံးများသာ ထပ်ဆင့် ပေါ်ထွက်လာခြင်း ဖြစ်လေသည်။ </p>
	<p class="block_14">ကိုကိုထွန်းသည် စကားမဆက်သေးဘဲ ဖခင်ဖြစ်သူအား စူးစူးစိုက်စိုက် ကြည့်နေ၏။ </p>
	<p class="block_14">ယခုမှပင် ဖခင်နှင့်ပတ်သက်သော စိတ်တွင်း မခံမရပ်နိုင်မှုများမှာ အကြောင်းအချက် ပိုမိုခိုင်လုံလာခဲ့သည်ဟု ထင်မှတ်လိုက်သည်။ </p>
	<p class="block_14">“အဲဒါ ဘာဆိုင်သလဲ၊ ဒီကိစ္စဟာ မင်းကိစ္စလား” </p>
	<p class="block_14">ဦးထွန်းတင်သည် သူ၏ စိတ်တုန်လှုပ် ချောက်ချားခြင်းကို အပေါ်ယံ သဘော ထိန်းချုပ် မေးမြန်းလိုက်ပြန်၏။ သို့သော် သူ၏အတွင်းစိတ်များသည် လူးလွင့် လှုပ်ခတ်စ ပြုလာပြီကို သူကိုယ်တိုင် သိသည်။ သို့ပါလျက် ထိုအသိကို မသိဟန် ပြုထားပြန်သည်။ </p>
	<p class="block_14">ကိုကိုထွန်းသည် ရုတ်တရက် စကားပြန်မပေးသေးဘဲ ဖခင်ကို စူးစိုက်ကြည့်နေ၏။ </p>
	<p class="block_14">သူတို့နှစ်ယောက်စလုံးသည် မျက်စိတမှိတ်၊ လျှပ်တပြက်မျှသော အချိန်မျိုးကိုပင်လျှင် တကမ္ဘာ အထင်အမှတ်ဖြင့် ဖြတ်သန်းခဲ့ကြပြီး </p>
	<p class="block_14">“ဟုတ်တယ်။ ဒီကိစ္စဟာ ကျွန်တော့်ကိစ္စလည်း မဟုတ်ဘူး၊ ကျွန်တော်နဲ့လည်း မဆိုင်ဘူး၊ ဒါပေမဲ့ ဒီကိစ္စဟာ အဖေ့ကိစ္စ၊ အဖေနဲ့ဆိုင်နေလို့ ကျွန်တော် လာပြောတာပဲ” </p>
	<p class="block_14">မခံမရပ်နိုင်ခြင်းကြောင့် အသံသည် မသိမသာမြန်လာ၏။ ဦးထွန်းတင်သည် ကုလားထိုင်မှ ဝုန်းခနဲ ထလိုက်သည်။ </p>
	<p class="block_14">“ဘယ်လို၊ ဘာပြောတယ်၊ နေစမ်းပါဦး၊ အခု မင်းရူးလာသလား” </p>
	<p class="block_14">ယောက်ယက်ခတ်သောစိတ်သည် စကားလုံးများဖြစ်လာကြ၏။ အသံသည် ကျယ်လှ၏။ </p>
	<p class="block_14">ခပ်လှမ်းလှမ်းဧည့်ခန်းမှ ဒေါ်နုနုခင်ပင်လျှင် အထိတ်တလန့် ဖြစ်သွားသည်။ သို့သော် ထိုအသံသည် ဒေါ်နုနုခင်အဖို့ သဲကွဲခြင်း မရှိလှပေ။ </p>
	<p class="block_14">ကိုကိုထွန်းကမူ ထိုစကားကို များစွာ ဂရုစိုက်ခြင်း မရှိဟန်ဖြင့် </p>
	<p class="block_14">“ဒါပေမဲ့ အဖေဆိုတဲ့ လူတယောက်ရဲ့အကြင်နာမဲ့မှု၊ အနိုင်ထက်စီးနင်း စော်ကားမှုတွေဟာ ဒီအဖေရဲ့သားသမီးတွေနဲ့ ဆက်စပ်ပတ်သက်နေတယ် ဆိုတာတော့ ယုံပါ၊ တကယ်လို့ ကျွန်တော်နဲ့ ခင်ဗျားတို့ဟာ သားအဖအရင်းဆိုရင် ပိုပြီး ပတ်သက်တယ်၊ သားအဖအရင်း မဟုတ်ဘူးဆိုရင်လည်း တဖက်သတ် အစော်ကားခံရတဲ့ လူတွေရဲ့ဘက်က ကျွန်တော် ရပ်သင့်တယ်” </p>
	<p class="block_14">“မင်း ဘာတွေပြောနေတာလဲ၊ ဒါဟာ သားတယောက်က အဖေတယောက်ကို ပြောတဲ့ စကားလား၊ မင်းပါးစပ်ကို ပိတ်လိုက်စမ်း” </p>
	<p class="block_14">ဦးထွန်းတင်၏ ခန္ဓာကိုယ်မှ သွေးကြောများသည် လျင်မြန်စွာ လှုပ်ရှားတက်ကြွလာ၏။ သွေးလှုပ်ရှားမှု လျင်မြန်လာသည်နှင့်အမျှ အပူရှိန်သည်လည်း ပြင်းထန်လာ၏။ တကိုယ်လုံး ပူပူလောင်လောင် ဖြစ်လာလေပြီ။ </p>
	<p class="block_14">ကိုကိုထွန်းကမူ ဖခင်ဖြစ်သူ ပြောဆိုလာသော စကားတွေကို မည်သို့မျှ ဂရုထားခြင်း မရှိဟန်ဖြင့် </p>
	<p class="block_14">“ထားပါလေ၊ ဒါတွေကို ပြောနေဖို့က အဓိက မဟုတ်ပါဘူး၊ အဖေ ပေါက်စမကို ဒီလို စော်ကားခဲ့တာအတွက် ရှက်ဖို့ ကောင်းတာ၊ စာနာဖို့ ကောင်းတာတော့ အမှန်ပဲ၊ တကယ်တမ်း ကျတော့ ပေါက်စမဟာ အဖေ့သမီးအရွယ်ပါ” </p>
	<p class="block_14">ခပ်အေးအေးဆေးဆေးပြောနေ၏။ သူ၏စကားသည် မဆုံးသေး။ </p>
	<p class="block_14">“ဟေ့ကောင် မင်းပါးစပ်ကို ပိတ်လိုက်စမ်း” </p>
	<p class="block_14">အသံသည် ထိုအိမ်ကြီးတခုလုံးကို ဆွဲခါလှုပ်ယမ်းလိုက်သလို ထင်မှတ်ရ၏။ အခန်းဝသို့ ချဉ်းကပ်လာမိပြီဖြစ်သော ဒေါ်နုနုခင်၏ ခြေလှမ်းများပင်လျှင် တွန့်ဆုတ်သွားအောင် ဖြစ်ရသည်။ </p>
	<p class="block_14">ကိုကိုထွန်းကမူ မည်သို့မျှ တုန်လှုပ်ခြင်း မရှိ။ </p>
	<p class="block_14">“တခြားလူတွေကို ဖေဖေ မထောက်ထားရင်တောင်မှ မေမေနဲ့ သားတွေ၊ သမီးတွေရဲ့ မျက်နှာကိုတော့ ဖေဖေ ထောက်ထားသင့်တယ်” </p>
	<p class="block_14">“မင်း တော်တော့လို့ ပြောနေတာကို မကြားဘူးလား” </p>
	<p class="block_14">ထိုအပြန်အလှန် ပြောစကားကို ဒေါ်နုနုခင် သဲကွဲစွာ ကြားရလေပြီ။ အခန်းတွင်းမှ သားအဖနှစ်ယောက်ကိုလည်း တံခါးဝမှနေ၍ မြင်ရလေပြီ။ ခြေလှမ်းများသည် တံခါးဝ၌ အလိုလို တုံ့ရပ်သွား၏။ </p>
	<p class="block_14">“မတော်နိုင်သေးဘူး ဖေဖေ။ ပေါက်စမဟာ အဖေ စော်ကားလိုက်လို့ သူ့ကိုယ်သူ သတ်သေဖို့အထိ ဖြစ်ခဲ့ပြီ။ ပြီးတော့ အဖေရဲ့အကြင်နာ၊ အစာနာ ကင်းမဲ့မှုကြောင့် သူ့ရင်ထဲမှာ ဖြစ်လာရတဲ့ အဖေ့သမီးကိုလည်း သူ အပင်ပန်းခံပြီး မွေးခဲ့ရပြီ။ အဖေ့ရဲ့ တခြားသားတွေ၊ သမီးတွေ တိုက်ကြီးတာကြီးနဲ့ စည်းစိမ်ခံပြီး နေရတဲ့အချိန်မှာ အဖေ့သမီးတယောက်က ဒုက္ခဆင်းရဲ အမျိုးမျိုးကိုလည်း ခံနေရ” </p>
	<p class="block_14">“ကဲကွာ၊ ကဲကွာ၊ မင်း လျှာရှည်ဦး၊ လျှာရှည်ဦး” </p>
	<p class="block_14">စကားလုံးများသည် လျှပ်စီးနှယ် မြန်ဆန်သည်။ </p>
	<p class="block_14">အဖြစ်အပျက်များသည် ကျယ်လောင်လှစွာသော မိုးကြိုးထစ်သံနှယ်ပင် ခက်ထန်သည်။ ကိုကိုထွန်းသည် စကားမဆက်နိုင်တော့ပေ။ ဦးထွန်းတင်၏ လက်ဝါးနှစ်ဖက်သည် သူ၏ မျက်နှာပြင် ဘေးစောင်းနှစ်ဖက်သို့ အပြန်ပြန် အလှန်လှန် ကျလာ၏။ ဦးထွန်းတင်သည် ပါးစပ်မှ အရူးတယောက်လို အော်ဟစ်ပြောဆိုရင်း ကိုကိုထွန်းမျက်နှာပြင်ကို တအားလွှဲကာ အရှိန်မသတ် ရိုက်ချနေ၏။ </p>
	<p class="block_14">လျှပ်စီးပြက်သည်သို့ ဖျတ်ခနဲ၊ ဖျတ်ခနဲသော စကားလုံးတွေကို ကြားလိုက်ရသည်ကြောင့် ရုတ်တရက် မှင်တက်မိသလိုဖြစ်သွားသော ဒေါ်နုနုခင်သည် မိုးကြိုးထစ်သံများကြားမှာပင် သားနှင့် လင်ဖြစ်သူထံသို့ ရောက်လာကာ ထိုသူနှစ်ယောက်ကြားတွင် ဝင်ရောက်ရင်း ဦးထွန်းတင်၏ ခန္ဓာကိုယ်ကို နောက်ဘက်သို့ တွန်းဖယ်လိုက်သည်။ </p>
	<p class="block_14">ဦးထွန်းတင်၏ခန္ဓာကိုယ်သည် ပက်လက်ကုလားထိုင်ပေါ်သို့ ပက်လက်လန် လဲကျသွား၏။ ကိုကိုထွန်းသည် မေမေ့မျက်နှာကို တချက်ကြည့်ပြီး ချာခနဲလှည့်ကာ အခန်းတွင်းမှ ကသောကမျော ထွက်သွားလေ၏။ ဦးထွန်းတင်၏အိပ်ခန်း၌ မည်သို့ဖြစ်ကျန်ရစ်ခဲ့သည်ကို မသိနိုင်။ အိမ်ပေါ်မှ အပြေးဆင်းလာသော ကိုကိုထွန်းသည် အောက်ထပ်သို့ ရောက်လာ၏။ တံခါးမကြီးမှ ဝင်လာသော ငယ်ငယ့်ကို သူမမြင်။ </p>
	<p class="block_14">ငယ်ငယ်သည် သူ့ကို တိုးဝှေ့မယောင် စိုက်စိုက်စိုက်စိုက်နှင့် ခြေလှမ်းကျဲကျဲ လျှောက်လာသော ကိုကိုထွန်းကို အထိတ်တလန့်ဖြစ်ကာ ရှောင်ပေးလိုက်မိသည်။ ပြီးမှ ကိုကိုထွန်းနောက်ကို အပြေးလိုက်မည် ကြံသေး၏။ လှမ်းခေါ်မည်လည်း စိတ်ကူးရောက်သေး၏။ </p>
	<p class="block_14">ထိုစိတ်ကူးအကြံအစည်များ အထမမြောက်မီမှာပင် ကိုကိုထွန်း၏ ခန္ဓာကိုယ်သည် အမှောင်လွှမ်းလာပြီဖြစ်သော ခြံဝင်းတွင်းမှ ထွက်ခွာ ပျောက်ကွယ်သွားလေ၏။ ငယ်ငယ်သည် အထိတ်တလန့်ဖြစ်ကာ အိမ်ပေါ်သို့ အပြေးတက်ခဲ့မိသည်။ ဖေဖေ့အိပ်ခန်းဆီမှ ပြင်းထန်သော အသံများက ဆီး၍ ခြောက်လှန့်သည်ကြောင့် ငယ်ငယ်သည် အကြောက်အလန့် ပို၍ ကြီးမားသွားရ၏။ </p>
	<p class="block_14">ငယ်ငယ်အခန်းဝသို့ ရောက်လာသည်ကို မြင်သည်နှင့် ဦးထွန်းတင်သည် ပြောလက်စ စကားကို ဖြတ်ပြီး ငယ်ငယ့်ကို စားတော့ဝါးတော့မည့်အသွင်ဖြင့် ကြည့်၏။ </p>
	<p class="block_14">ယခုတော့လည်း ဦးထွန်းတင်၏ မျက်နှာပြင်သည် ဒဏ်ရာအနာရထားပြီး ကျားရိုင်း တကောင်၏မျက်နှာပြင်လိုပင် ရိုင်းစိုင်းကြမ်းတမ်းခက်ထန်သော အသွင်ကို အပြည့်ဆင်ယင်ထား၏။ </p>
	<p class="block_14">ဒေါ်နုနုခင်သည် ဦးထွန်းတင်၏စကားစ ပြတ်သွားသည်နှင့် ဦးထွန်းတင်၏ မျက်စိအာရုံ ရောက်သွားရာ တံခါးဝဆီသို့ လှမ်းကြည့်လိုက်မိသည်။ </p>
	<p class="block_14">“သမီး ငယ်ငယ်၊ သမီးအခန်းမှာ သွားနေစမ်း” </p>
	<p class="block_14">သမီးနှင့်ပတ်သက်၍ တခါမျှ သုံးနှုန်းပြောဆိုဖူးခြင်း မရှိသောလေသံကို သုံးနှုန်းနေမိလေပြီ။ </p>
	<p class="block_14">ငယ်ငယ်သည် ပို၍ အထိတ်တလန့် ဖြစ်ရလေပြီ။ </p>
	<p class="block_14">ထိုအခါ ငယ်ငယ်သည် ဤနေရာမှာ တာရှည်မနေရဲတော့ပေ။ ငယ်ငယ် ထွက်သွားပေပြီ။ ဒေါ်နုနုခင်သည် ဦးထွန်းတင်ဘက်သို့ လှည့်ကာ ဦးထွန်းတင် ဘာဆက်ပြောမည်နည်း နားစွင့်လိုက်၏။ </p>
	<p class="block_14">ဦးထွန်းတင်သည် ဘာမျှ စကားမဆက်တော့ပေ။ </p>
	<p class="block_14">သူ၏စိတ်အာရုံကို အဝေးသို့ လွှင့်ထားလိုက်သည်။ </p>
	<p class="block_14">“ခုအချိန်ကျမှ ရှင် ဘာမှ ဖုံးကွယ်စရာ မလိုဘူး၊ အခု ကိုထွန်း နောက်ဆုံး ပြောသွားတဲ့ စကားတွေကို ကျွန်မ အားလုံးကြားလိုက်တယ်လို့ ဆိုနေမှဥစ္စာ” </p>
	<p class="block_14">ဒေါ်နုနုခင်က စကားစကို ပြန်၍ကောက်သည်။ </p>
	<p class="block_14">ဦးထွန်းတင်က </p>
	<p class="block_14">“မင်း တော်တော့လို့ ကျုပ်ပြောနေတယ် မဟုတ်လား၊ တော်ကွာ၊ တော်ကွာ” </p>
	<p class="block_14">ဒေါ်နုနုခင်၏စကားကို ဝင်ဖြတ်ရင်း ကုလားထိုင်မှ ထသည်။ ပေါက်စမနှင့်ပတ်သက်၍ သူ ဆက်ပြီးမပြောချင်တော့ပေ။ သည်ကိစ္စ ရှောင်လွှဲမရတော့ပြီကို သိနေ၏။ </p>
	<p class="block_14">ယခု သူ ဒေါ်နုနုခင်ကို မျက်နှာချင်း မဆိုင်ဝံ့။ ကိုကိုထွန်းကိုလည်း ရင်မဆိုင်ဝံ့။ ငယ်ငယ့်ကိုပင်လျှင် သူ မျက်နှာချင်း မဆိုင်ဝံ့တော့ပြီ။ </p>
	<p class="block_14">ဦးထွန်းတင်သည် အခန်း၏ ဘေးတံခါးကို လှပ်ပြီး လသာဆောင်သို့ ထွက်ခဲ့၏။ ဒေါ်နုနုခင် လိုက်မလာမီပင် တံခါးကို အပြင်ဘက်ကနေပြီး ပိတ်လိုက်သည်။ </p>
	<p class="block_14">ဒေါ်နုနုခင်သည် သူနှင့်ဝေးရာ အပြင်လသာဆောင်သို့ ထွက်သွားသော လင်သားနောက်သို့ တဖက်ခန်း တံခါးမှနေ၍ လိုက်သည်။ </p>
	<p class="block_14">နေမင်းသည် လောကကို စွန့်ခွာသွားလေပြီ။ အရှေ့ဘက်ကောင်းကင်မှ လမင်း၏ အလင်းရောင်သည်ပင် ထိုနေရာသို့ လက်လှမ်းဖြန့်ကြက်စ ပြုလာချေပြီ။ </p>
	<p class="block_14">ငယ်ငယ်သည် သူ့အိပ်ခန်းသို့ ရောက်ခဲ့သော်လည်း သူ့ခန္ဓာကိုယ်ကို ရပ်တည်ခြင်းငှာ မစွမ်းတော့ပေ။ ထိုကြောင့် ဖေဖေ့အိပ်ခန်းဆီသို့ ခြေဖျားထောက်၍ လာခဲ့ပြန်ချေသည်။ </p>
	<p class="block_14">ယခုအခါ ဖေဖေ့အိပ်ခန်းသည် စောစောကကဲ့သို့ ဆူညံခြင်း မရှိတော့ပေ။ ပကတိ တိတ်ဆိတ်နေလေပြီ။ </p>
	<p class="block_14">ခဏချင်းမှာပင် အပြင်ဘက် လသာဆောင်ဆီမှ စကားသံများကို ကြားလာရ၏။ သဲကွဲခြင်းကား မရှိလှပေ။ </p>
	<p class="block_14">လသာဆောင်သို့ ထွက်နိုင်သော လမ်းသုံးကြောင်းရှိသည်ကို ငယ်ငယ် သိ၏။ </p>
	<p class="block_14">ခေါင်းရင်းဘက် ဖေဖေ့အခန်းမှ ထွက်လျှင်လည်း ရ၏။ ခြေရင်းဘက်ရှိ ပစ္စည်းဟောင်းများ ထားသော အခန်းမှလည်း ထွက်နိုင်၏။ ထိုအခန်းနှစ်ခုကြားရှိ လမ်းမှလည်း ထွက်နိုင်၏။ သို့သော် ငယ်ငယ်သည် ဘယ်လမ်းကမှ ထွက်ရန် စိတ်မကူး။ ဖေဖေ့အိပ်ခန်းမှ ထွက်နိုင်သော တံခါးဆီသို့ လာခဲ့၏။ မှန်ချပ်များမှနေပြီး လှမ်းကြည့်သည်။ </p>
	<p class="block_14">ခြေရင်းဘက်ပိုင်း ပလတ်စတစ်ကြိုး ပက်လက်ကုလားထိုင်ပေါ်မှ ဖေဖေ့ကိုလည်းကောင်း၊ ဖေဖေ့ဘေးတွင် တုတ်တချောင်းဘေးထောက်ရပ်နေသော မေမေ့ကိုလည်းကောင်း မြင်ရ၏။ သူတို့သည် အငြင်းပွားသောစကားကို ဆိုနေကြ၏။ သို့သော် ငယ်ငယ်သည် ဘာကိုမျှ သဲကွဲစွာ မကြားရ။ </p>
	<p class="block_14">ထိုကြောင့် ခြေရင်းဘက်အခန်းတွင်းမှနေ၍ နားထောင်သင့် မထောင်သင့် စဉ်းစားပြန်၏။ မိဘများ စကားပြောကြသည်ကို အခါခပ်သိမ်း နားထောင်ခွင့် ရှိသည်ကား မဟုတ်ပေ။ မည်သို့သော ပြဿနာမျိုးဖြစ်စေ မိမိတို့နှင့် သက်ဆိုင် အကျုံးဝင်ခြင်း မရှိသဖြင့် မိမိတို့ကို ဝင်ရောက် နားထောင်ခွင့် ပေးထားသည်မျိုး မဟုတ်က ဘယ်အခါကမျှ နားထောင်ခဲ့ရသည် မဟုတ်ပေ။ သို့သော် ယခုကိစ္စမှာမူ ကိုကိုထွန်းနှင့် ပတ်သက်နေသည်ဟု မှန်းဆရ၏။ ထိုကြောင့် ငယ်ငယ် သိချင်၊ ကြားချင်သည်။ </p>
	<p class="block_14">ထိုအခိုက်မှာပင် ဖေဖေ ဒေါနှင့်မောနှင့် ဗြုန်းခနဲ ထလိုက်သည်ကိုလည်းကောင်း၊ မေမေ နောက်ဘက်သို့ ဆုတ်လိုက်သည်ကိုလည်းကောင်း၊ မေမေက ပါးစပ်မှ တဖွဖွ ပြောဆိုနေသည်ကို လည်းကောင်း၊ ဖေဖေက ရိုက်နှက်တော့အံ့ ပြုသည်ကိုလည်းကောင်း မေမေ နောက်ဆုတ် နောက်ဆုတ် အသွား၊ ဖေဖေက ရှေ့သို့တိုးအလိုက်၊ အသံများ လုံးထွေးပေါ်ထွက်လာခြင်းများ၊ ပြီး မေမေ၏ခန္ဓာကိုယ်သည် ပန်းအိုးတင်ထားသော ထောင့်စွန်းဝရန်တာဘက်သို့ ကပ်အသွား မေမေ့ခန္ဓာကိုယ် ယိုင်ကျသွားခြင်း။ ဖေဖေ လက်လှမ်းလိုက်ခြင်း။ ပန်းအိုးကျသွားခြင်း။ မေမေ့အော်သံ။ </p>
	<p class="block_14">ငယ်ငယ်သည် စူးစူးဝါးဝါး အော်ဟစ်လိုက်၏။ </p>
	<p class="block_14">အသံများသည် အိမ်ကြီးတခုလုံးကို ဖြိုခွဲပစ်လိုက်သကဲ့သို့ ပတ်ဝန်းကျင်တခုလုံးကို လွှမ်းဖုံးသွားလေသတည်း။ </p>
	<p class="block_6">◾</p>
	<p class="block_14">မေမေ ကွယ်လွန်ပြီဟူသော သတင်းကို သန္တာနွယ် ယူဆောင်လာသည်။ ပထမတော့ မေမေ့အတွက် ပြင်းစွာ တုန်လှုပ်ချောက်ချားခြင်း၊ ဝမ်းနည်း ကြေကွဲခြင်း ဖြစ်ရလေသည်။ </p>
	<p class="block_14">အမှန်ကိုဆိုရလျှင် မေမေ့မျက်နှာကို လက်တဖျစ်တီးမျှ တခဏကလေး ကြည့်ပြီး သည်အိမ်ကြီးမှ အဆင်းတွင် ငယ်ငယ့်ကိုပင်လျှင် မြင်သည်အမှတ်မရှိဘဲ ထိုခြံကြီးမှ ထွက်ခွာလာခဲ့သောညသည် သူ့အဖို့ ဤနေရာ၊ ဤအသိုင်းအဝိုင်းမှ နောက်ဆုံး ခွဲခွာလာခဲ့ခြင်းဟု ကိုကိုထွန်းသည် တထစ်ချ ဆုံးဖြတ်ခဲ့ပြီး ဖြစ်လေသည်။ </p>
	<p class="block_14">ပြီး ယခုနေအခါတွင် မေမေ သေဆုံးရခြင်းအကြောင်းမှာ မိမိ ခြံကြီးမှ နောက်ဆုံးခွဲခွာခဲ့သည့် အကြောင်းအရာများနှင့် ဆက်စပ်နေမည်ဟုလည်း ကိုကိုထွန်း တွေးရသည်။ </p>
	<p class="block_14">မေမေ သေဆုံးရသောအဖြစ်ကို သန္တာနွယ်သည် ပြည့်စုံအောင် ပြောနိုင်စွမ်းသည်ကား မဟုတ်ပေ။ စကားပြောကြရင်း အိမ်ရှေ့ဆင်ဝင်ထက် လသာဆောင် အင်္ဂတေ အုတ်ဆွေးအပိုင်း ပြိုကျသဖြင့် မေမေသည် ထိုဝရန်တာပိုင်းနှင့်အတူ တိုက်ပေါ်မှ ဦးစောက်ကျ သေဆုံးရသည်ဟု သာမန်မျှသာ သိရ၏။ </p>
	<p class="block_14">သည်မျှနှင့်ပင်လျှင် ကိုကိုထွန်းအဖို့ စိတ်ထိခိုက်ခြင်း ပြင်းစွာ ဖြစ်ရလေပြီ။ အုတ်ဆွေးအပိုင်း ဝရန်တာအကြောင်းကို သူသတိရရသည်။ သူ အာရောဂျံမှ ပြန်လာသောညမှာ မေမေသည် ထိုအုတ်ဆွေးဝရန်တာအပိုင်းနှင့် ပတ်သက်ပြီး သူ့ကို သတိပေးခဲ့ဖူးသေးသည်ကိုလည်း မှတ်မိသည်။ သည်တော့ မေမေ့အတွက် ပို၍ စိတ်မကောင်း၊ ရင်ထဲမှာ ပို၍ မချိတင်ကဲ ခံစားရသည်။ </p>
	<p class="block_14">မေမေသည် မိမိအားပင် သတိပေးခဲ့ဖူးသည်ဖြစ်ပါလျက် အဘယ်ကြောင့် ထိုနေရာမှကျ၍ ကွယ်လွန်ခဲ့ရသနည်း။ ကိုကိုထွန်း စဉ်းစား၍မရ။ </p>
	<p class="block_14">မိမိရောက်လာ ပြောဆိုသည့်စကားများကို အကြောင်းပြုကာ ဖေဖေနှင့် မေမေ စကားများရာမှ မေမေ နောက်ဆုတ်နောက်ဆုတ်သွားရင်း သေဆုံးခဲ့ရသည်ဟူ၍ကား ကိုကိုထွန်း မသိ၊ မမြင်။ တွေးပင် မတွေးမိ။ </p>
	<p class="block_14">သို့ပေမဲ့ မိမိ၊ ပေါက်စမနှင့် ဖေဖေတို့ အရေးအခင်းများ ပေါ်ပေါက်သောနေ့တွင် မေမေ ကွယ်လွန်ခဲ့ရသည်အတွက် အတွေးမရှင်း။ </p>
	<p class="block_14">မည်သို့ဖြစ်စေ ယခုအခါ မေမေ မရှိပြီ။ မေမေ ကွယ်လွန်ခဲ့ပေပြီ။ </p>
	<p class="block_14">နောက် လေးရက်အကြာတွင် မေမေ့အလောင်းကို သင်္ဂြိုဟ်ကြမည်။ သို့ဖြင့် သည်ဘဝတွင် မေမေ တဇာတ်သိမ်းပြီ။ သည့်အတွက် မေမေ့အလောင်းရှိရာသို့ သူသွားသင့်သည်ဟု ကိုကိုထွန်း တွေးမိပြန်သည်။ သည်အခါတိုင်း ဖေဖေ့မျက်နှာကို မြင်ယောင်သည်။ </p>
	<p class="block_14">ဖေဖေ့ကိုကား ရင်မဆိုင်ချင်။ </p>
	<p class="block_14">“ဒီလိုလည်း မဟုတ်သေးဘူး ကိုထွန်းရယ်၊ ဘယ်အခြေအနေ ဘယ်အရေး ကိစ္စတွေကိုပဲ ကြုံရကြုံရ မိဘဟာ မိဘပဲ၊ မိဘနဲ့ပတ်သက်လာရင် ဘယ်သားသမီးမှ မိဘကို စိမ်းကားပစ်ပယ်လို့ မဖြစ်နိုင်ကြဘူး၊ ဘယ်မိဘကမှလည်း သားသမီးကို မစိမ်းကား မပစ်ပယ်ကြပါဘူး ကိုထွန်းရယ်၊ နောက်တခုက ဒီကိစ္စဟာ အမေတယောက်လုံးရဲ့ ဈာပနကိစ္စဆိုတာလည်း ကိုထွန်း စဉ်းစားပါ” </p>
	<p class="block_14">သန္တာနွယ် အထပ်ထပ်ပြောသည်အထိ ကိုကိုထွန်း ပိုင်ပိုင်မဆုံးဖြတ်ဝံ့။ သည်အခါမျိုးကျခါမှ စဝ်ရွှေဝင်းပြောသည့် စကားကိုလည်း ကြားလာရသည်။ ဖေဖေနှင့်ပတ်သက်သော ဝေဒနာတွေလည်း လှိုင်းခတ်လာရသည်။ </p>
	<p class="block_14">“ကိုထွန်း တွေဝေရမယ့်အချိန်တွေ မဟုတ်တော့ဘူး။ တွေဝေစရာ မလိုတော့ဘူးဆိုတာ နဲ့လည်း စိတ်လိုက်မာန်ပါ လုပ်ဖို့လည်း မဟုတ်ဘူး။ ဒီကိစ္စမှာတော့ ကိုထွန်း သွားသင့်ပါတယ်။ နောက်ဆုံးမှာ ဒီအမေ ဒီအဖေတွေဟာ ကိုထွန်းရဲ့အမေ အဖေ အရင်းအချာတွေ မဟုတ်နဲ့ဦး၊ ဒီအရွယ်အထိ ကိုထွန်းကို ကျွေးမွေးပြုစုလာခဲ့ကြတဲ့ မေတ္တာတရားကိုတော့ ကိုထွန်းငဲ့ညှာရမှာပဲ။ ဒီမှာ ကိုထွန်း ကိုယ်တို့ဆန့်ကျင်ရမှာက လူတွေကို မဟုတ်ဘူးနော်။ ကိုယ်တို့ နာကြည်းမုန်းတီး ရမှာကလည်း လူတွေ မဟုတ်ဘူး။ ဆိုချင်တာက ကိုထွန်းဟာ မိဘနဲ့ပတ်သက်လို့ နာတယ်၊ မုန်းတယ်၊ တခါ ဒီမိဘကို မိဘရင်း ဟုတ်ပါလေစလို့ သံသယဖြစ်တယ်။ တကယ်တော့ ဒီအပိုင်းက တပိုင်းပါ။ ကိုထွန်း။ အခုကိစ္စမှာကျတော့ ကိုထွန်း သွားရမှာပဲ။ သားတယောက်ဟာ မိဘတွေနဲ့ သေခန်းရှင်ခန်း ပြတ်တယ် ဆိုတာအထိ ဖြစ်လောက်အောင် ပေါ်ပေါက်လာရတဲ့ စိတ်နာကြည်းမှု မခံရပ်နိုင်မှုအကြောင်းတွေကို ကိုထွန်း ဖြည်းဖြည်းတော့ စဉ်းစားပါ။ ဒီအခါ ကိုထွန်း တရားခံ အမှန်ကို တွေ့လာပါလိမ့်မယ်။ ခုချက်ချင်းမှာတော့ ကိုထွန်း အိမ်ကို သွားပါ” </p>
	<p class="block_14">ကိုအောင်သူကလည်း ပြောသည်။ </p>
	<p class="block_14">တကယ်တော့လည်း စိတ်တခုသာ တင်းမာသည်။ အခြားသောစိတ်တခုမှာက မေမေ့အတွက် ယူကျုံးမရခြင်း၊ နှမြောတသခြင်း ကြေကွဲဝမ်းနည်းခြင်းသည် ဖြစ်ရ၏။ </p>
	<p class="block_14">အဆုံးမှာ သန္တာနွယ်၊ ကိုအောင်သူတို့နှင့်အတူ မေမေ၏ ရုပ်အလောင်းရှိရာ အိမ်ကြီးဆီသို့ လာဖြစ်သည်။ ဆင်ဝင်ဘေးနှစ်ဖက်မှာ မိုးကာဖျင်များ မိုးထား၏။ ဧည့်သည်များသည် ထိုနေရာတွင် စုဝေးရောက်နေကြပြီ ဖြစ်လေသည်။ </p>
	<p class="block_14">ကိုကိုထွန်းသည် သူတို့ကို မမြင်။ တနေရာစားပွဲတွင်မူ ဒေါ်ကေသီသည် ဧည့်သည်အချို့နှင့် စကားပြောနေ၏။ </p>
	<p class="block_14">ကိုကိုထွန်း ဝင်လာသည်ကို မြင်သောအခါ နှာခေါင်းရှုံ့သည်။ ကိုကိုထွန်းသည် အိမ်တွင်းသို့ ဝင်သည်။ </p>
	<p class="block_14">သန္တာနွယ်နှင့် ကိုအောင်သူတို့သည် အပြင်စားပွဲတွင် ကျန်နေရစ်၏။ </p>
	<p class="block_14">“အမေကို သတ်တဲ့ သားလေ” </p>
	<p class="block_14">ဟု ဒေါ်ကေသီက သူ့ဘေးမှ လူများအား ပြောလိုက်သောစကားကို ကိုကိုထွန်း မကြား။ </p>
	<p class="block_14">မေမေ့ရုပ်အလောင်းကိုသာ မြင်နေသည်။ မေမေ့ရုပ်အလောင်းခေါင်းရင်းပိုင်းမှ ဖေဖေ့ကိုကား သူ မျက်လုံးချင်း မဆိုင်လိုသဖြင့် မျက်နှာကို အောက်သို့စိုက် ချကာ အလောင်းဆီသို့ လာခဲ့သည်။ </p>
	<p class="block_14">ဦးထွန်းတင်သည် မျက်နှာကို အောက်သို့ချကာ ဝင်လာသော သားကို မြင်ရသည်နှင့် တုန်လှုပ်ချောက်ချားခြင်း ဖြစ်ရလေ၏။ သို့သော် ဟန်လုပ်ပြီး စိတ်ကို တင်းထားသည်။ </p>
	<p class="block_14">ဒေါ်နုနုခင်၏ ရုပ်အလောင်း ခြေရင်းဘက်ရှိ နုငယ်ငယ်၏ဘေးတွင် ဝင်ထိုင်လိုက်သော ကိုကိုထွန်းကိုသာ စိုက်ကြည့်သည်။ </p>
	<p class="block_14">ငယ်ငယ်သည် သူ့ဘေးသို့ ရောက်လာသူကို မော့ကြည့်လိုက်သည်။ သည်တော့မှပင် ကိုကိုထွန်းသည်လည်း မျက်နှာကို ငယ်ငယ့်ဘက်လှည့်ပြီး မော့လိုက်သည်။ </p>
	<p class="block_14">ငယ်ငယ်နှင့် မျက်လုံးချင်းဆုံရသောအခါ ရင်ထဲမှာ ဆူပွက်လာသည်။ ငယ်ငယ့် မျက်လုံးအိမ်မှာ ချက်ချင်းပင် မျက်ရည်များ ရစ်ဝိုင်းလာ၏။ ငယ်ငယ်သည် ရပ်တည်ခြင်းငှာ မစွမ်းတော့ပေ။ အင့်ခနဲ ရှိုက်သံနှင့်အတူ နေရာမှထကာ အပေါ်ထပ်သို့ ပြေးတက်သွားလေတော့ သည်။ ခုနေအခါမျိုးမှာ ငယ်ငယ်သည် မည်သူ့ကိုမျှ ရဲရဲရင်ဆိုင်ဝံ့သည် မဟုတ်ပြီ။ ငယ်ငယ့် အဖို့တော့လည်း မေမေ သေဆုံးရခြင်းနှင့် ပတ်သက်၍ နားမလည်နိုင်ဆုံးဖြစ်ရသည်။ အထူးသဖြင့် ငယ်ငယ်သည် ဖေဖေ့ကို ပို၍ ရင်မဆိုင်ရဲ။ ဖေဖေ့ကို အလိုလိုနေရင်း ကြောက်လာ၏။ သူ့စိတ်မှာက ညက အဖြစ်အပျက်သည် တသက်လုံး စွဲငြိပြီ ထင်မှတ်၏။ စိတ်အမြင်တွင် မေမေ့ကို ဖေဖေက တွန်းချလိုက်သည်ဟုသာ မြင်ယောင်နေသည်။ လန့်ဖျပ်အော်ဟစ်ပြီး သတိမေ့သွားခဲ့သည်။ သတိရကတည်းက ဖေဖေ့မျက်နှာကို စေ့စေ့ကြည့်ခဲ့သည် မဟုတ်ပေ။ </p>
	<p class="block_14">ယခု ကိုကို ရောက်လာသောအခါ ဒါတွေကို ပြန်၍ မြင်ယောင်လာပြန်၏။ သည်တော့ ငယ်ငယ်သည် အိမ်ပေါ်သို့တက်ကာ အားရပါးရ ငိုချလိုက်လေတော့သည်။ </p>
	<p class="block_14">ကိုကိုထွန်းသည် ငယ်ငယ့်အဖြစ်ကို မြင်ရသောအခါ စိတ်ထဲက မချိ။ သည်တခါ မျက်ရည် ကျရလေတော့၏။ </p>
	<p class="block_14">ထိုကြောင့် သည်နေရာမှာ သူ ကြာကြာမနေချင်။ ချက်ချင်းပင် မေမေ့ရုပ်အလောင်းကို ဦးချသည်။ ပြီး နေရာမှထကာ ငယ်ငယ့်နောက်သို့ လိုက်သည်။ ငယ်ငယ့်ကို နှစ်သိမ့်စကား ဆိုမည်။ </p>
	<p class="block_14">ဦးထွန်းတင်သည် သားထသွားသည်ကို မြင်ရသောအခါ သက်ပြင်းကို မသိမသာ ချသည်။ </p>
	<p class="block_14">သူကိုယ်တိုင်လည်း သည်နေရာမှာ ဆက်လက်ရပ်တည် နေနိုင်ခြင်းငှာ မစွမ်းပြီ။</p>
	<p class="block_14">တကယ်တမ်းကျတော့လည်း သူ့အဖို့ စိတ်နှလုံး တုန်လှုပ်ချောက်ချားခြင်းသည် ယခုမှပင် ပို၍ကြီးမားခဲ့လေပြီ။ အသက်အရွယ်ကလည်း ကြီးခဲ့ပေပြီ။ ရောဂါဝေဒနာကလည်း ဖိစီးသည်။ စိတ်လှုပ်ခတ်မှုကလည်း မပြတ်မလပ် ကြီးမားသည်။ ဦးထွန်းတင်လည်း နေရာမှထကာ စာကြည့်ခန်းသို့ ဝင်ရလေတော့သည်။ စာကြည့်ခန်း ပက်လက်ကုလားထိုင်ပေါ်သို့ ခန္ဓာကိုယ်ကို ပစ်လှန်ချလိုက်သောအခါ ရင်ထဲမှာ ဟာခနဲ ခံစားလိုက်ရသည်။ ဆို့တက်လာသယောင်လည်း ထင်ရ၏။ ခေါင်းက မူးမိုက်သွားသည်။ ပြီး မောလာသည်။ ဤသို့ဖြင့် စနေနေ့ နေ့လယ် ၂ နာရီတွင် ဒေါ်နုနုခင်၏ ရုပ်အလောင်းကို ကြံတောသုသာန်မြေ၌ မြေမြှုပ်သင်္ဂြိုဟ်လိုက်ကြလေသတည်း။ </p>
	<p class="block_14">အနှစ်အစိတ်နီးပါး ပေါင်းသင်းနေထိုင်လာခဲ့ သူတယောက်နှင့် တကယ်တမ်း ခွဲခွာရပြီ ဆိုသောအခါကျတော့လည်း ဦးထွန်းတင်သည် မည်သည့်အတွေ့အကြုံမျိုး၌မဆို မြော်မြင် ဆင်ခြင်တတ်ခြင်းဖြင့် ကြံ့ခိုင်နိုင်သည့် အရွယ်မျိုးသို့ ရောက်ရှိလာပြီ ဆိုစေကာမူ ဇနီးဖြစ်သူ၏ ရုပ်အလောင်း မြေမြှုပ်သင်္ဂြိုဟ်သော နေရာသို့ပင် သူမသွား။ သုသာန်လမ်းပေါ်တွင် ရပ်ထားသော ကားပေါ်မှ ဆင်းရမည်ကိုပင် မစွမ်းနိုင်တော့ပြီ။ </p>
	<p class="block_14">ဦးနှောက်တခုလုံးသည် ရီဝေနောက်ကျုသည်။ အသက်ရှူရသည်ကိုပင် မရောင့်ရဲနိုင်။ ရင်မှ တလှပ်လှပ် တုန်ယင်သည်။ မော်တော်ကားနောက်ခန်း ထိုင်ခုံနောက်မှီမှာ ခန္ဓာကိုယ်ကို ပက်လက်လှန်မှေးမှီရင်း မောဟိုက်နွမ်းနယ်သည်။ သူ့မျက်စိအာရုံရှေ့မှ လူတွေကို ကြည့်ရင်း ကြည့်ရင်း အာရုံကြောများသည် ကတုန်ကယင် ဖြစ်လာသည်။ </p>
	<p class="block_14">အိမ်သို့ ပြန်ရောက်သည်နှင့် အိပ်ရာမှာ ဗုန်းဗုန်းလဲရလေတော့၏။ </p>
	<p class="block_14">နောက်တပတ် ပါတီအမှုဆောင် အစည်းအဝေးမတိုင်မီတွင် ပါတီအတွင်းရေးမှူးနှင့် အမှုဆောင်တဦး ရောက်လာသည်။ </p>
	<p class="block_14">“ဦးထွန်းတင်ရဲ့နေရာမှာ တခြားလူတယောက်ကို အစားထိုးလိုက်ပါမယ်၊ ဦးထွန်းတင်သာ ကျန်းမာအောင် နေပါ၊ ပါတီအတွက် ဘာမျှစိတ်သောက မဖြစ်စေချင်ပါဘူး၊ ဥက္ကဋ္ဌကြီးလည်း ဦးထွန်းတင်ကို လာကြည့်ပါလိမ့်မယ်” </p>
	<p class="block_14">ဟူသောစကားကို ဆိုသည်။ ဦးထွန်းတင် ဘာမျှ ပြန်၍မပြောနိုင်ခဲ့။ သူတို့ ပြန်သွားသောအခါ ဝမ်းနည်းယူကျုံးမရခြင်း ဝေဒနာကို ခံစားရသည်။ </p>
	<p class="block_14">“ငါတကယ်ပဲ ဝေဒနာသည် ဖြစ်နေပြီလား၊ ငါ့ကို နှလုံးနဲ့စပ်ဆိုင်တဲ့ ရောဂါဝေဒနာက တကယ်ဖိစီးပြီလား။ ဒါတွေဟာ တခုမှ မဖြစ်နိုင်ပါဘူး” ဟု သူ့ဘာသာ တယောက်တည်း စိတ်ကူးစကား ဆိုသေးသည်။ </p>
	<p class="block_14">ထိုအခါ ဒေါ်နုနုခင်သည် သူ၏စိတ်အာရုံအပြင်ပသို့ ရောက်ရပြန်သည်။ </p>
	<p class="block_14">“ဘာပဲဖြစ်ဖြစ် ငါ့မောင်လို လူတယောက်ကို သူတို့ ပစ်ပယ်မထားနိုင်ပါဘူး၊ ဒီတော့ ငါ့မောင်အဖို့ ကျန်းမာဖို့က အဓိကပါ၊ ရွေးကောက်ပွဲ မဝင်ရလို့ ဘာမျှ အရေးမကြီးပါဘူး။ နောက်ဆုံးမှာ အစိုးရ ဖွဲ့ပြီးတဲ့အခါ နိုင်ငံခြားသံအမတ်ရာထူးလောက်ဖြစ်ဖြစ် ရနိုင်အောင် မမ ကြိုးစားပေးမယ်၊ ငါ့မောင် ဘာမျှမပူနဲ့၊ နားလည်ရဲ့လား” </p>
	<p class="block_14">ဆိုသော မမကေသီ၏စကားသည် အားဆေးတခွက် ဖြစ်ရပြန်၏။ ထိုကြောင့် မမကေသီ စကားအတိုင်း ဆေးခန်းသို့ တက်ရောက်ကာ မိမိ၏ရောဂါကို ဆေးကုသရလေတော့၏။ </p>
	<p class="block_14">သို့နှင့် ယခုနှစ်သစ်တွင် ဤအိမ်ကြီး၏ အခြေအနေ အလုံးစုံတို့သည် ပြောင်းလဲခဲ့ရလေ သတည်း။ </p>
	<p class="block_14">နွေရာသီ ကုန်ဆုံးသောအခါ ဒေါ်နုနုခင်၏စိတ်ကူးဖြင့် ဆောက်လုပ်ငှားရမ်းထားခဲ့သော ရွှေတောင်ကြားလမ်းတိုက် အငှားစာချုပ် ရက်စေ့လေသည်။ </p>
	<p class="block_14">ထိုအခါ ဦးထွန်းတင်သည် ရွှေတောင်ကြားလမ်းတိုက်ကို ဆက်လက် အငှားချထားခြင်း မပြုရန် ဆုံးဖြတ်လိုက်၏။ </p>
	<p class="block_14">မိုးကျလာသောအခါ ဦးထွန်းတင်သည် ဆေးတိုက်မှ ဆင်းရလေသည်။ ဦးထွန်းတင်အဖို့ ဆေးတိုက်တွင် တက်ရောက်ပြီး ဆေးကုသခြင်းဖြင့် ဆရာဝန်များ အဆိုအရ ရောဂါဝေဒနာ အတန်အသင့် သက်သာပြီဟု ဆိုနိုင်သည်မှာ ဟုတ်မှန်ကောင်း ဟုတ်မှန်မည် ဖြစ်စေကာမူ သူ့အဖို့ စိတ်မချမ်းမြေ့နိုင်ခြင်းသည် အခါမလပ် ဖိစီးသည်ဟု ထင်မှတ်ခဲ့ရသည်။ </p>
	<p class="block_14">တခါတခါတော့လည်း ကိုကိုထွန်းကို အမှန်ပင် သတိရသည်။ ကိုကိုထွန်းကို သတိရသည့် အကြောင်းများတွင် ပေါက်စမသည် အကြောင်းတကြောင်း ဖြစ်ရသည်ကိုလည်း သူသိသည်။ </p>
	<p class="block_14">ထိုအခါ ပေါက်စမနှင့် စပ်လျဉ်းသော စိတ်ဝေဒနာသည် ရင်၌ မီးနှယ် လောင်မြိုက်ရပြန်၏။ ကိုကိုထွန်း ရောက်လာခဲ့ခြင်း၊ ပေါက်စမနှင့် စပ်လျဉ်း၍ ပြောလာခဲ့ခြင်းများကို မြင်ယောင် ကြားယောင် လာပြန်သည်။ </p>
	<p class="block_14">“မဖြစ်နိုင်ပါဘူး၊ ဒါတွေဟာ တခုမှ မဖြစ်နိုင်ဘူး၊ တကယ်တော့ ပေါက်စမဆိုတာ ဒီကမ္ဘာမြေမှာ ရှာဖွေတွေ့နိုင်စရာ အကြောင်း မရှိဘူး” </p>
	<p class="block_14">အတွေး ယောက်ယက်ခတ်ပြီး စိတ်က တွေဝေရင်း </p>
	<p class="block_14">“ထားပါတော့လေ။ တွေ့တယ်ပဲထားပါ။ ပေါက်စမဟာ ငါနဲ့ပတ်သက်တယ်လို့ ဘယ်သူက ပြောနိုင်မှာလဲ။ ဘာကို အထောက်အထား ပြနိုင်မှာလဲ။ ငါလိုလူမျိုးတယောက်က ပေါက်စမလို အစေခံမကလေးတယောက်နဲ့ ပတ်သက်တယ်ဆိုတာ ဟုတ်နိုင်သလား။ ဒါဟာ လုံးဝမဟုတ်နိုင်ဘူး” </p>
	<p class="block_14">အတွေးမှာ ငြင်းဆန်သည်။ </p>
	<p class="block_14">သို့ပေမဲ့ ပေါက်စမမှာ သူ့ကိုမှီ၍ သမီးငယ် ဖွားမြင်ခဲ့ပြီ ဆိုသောအဖြစ်ကို ကြားယောင် လာပြန်၏။ သည်တော့ </p>
	<p class="block_14">“အို ဒီကောင်ဟာ အရူး၊ အရူး။ ရူးနေတာပဲ။ အဖေရင်းတယောက်လုံးကို ဒင်း အမြဲတမ်း ဆန့်ကျင်တယ်။ မိမှန်း၊ ဖမှန်း မသိတဲ့သား။ ဒင်းကိုယ်တိုင် အရူးတယောက်လိုဖြစ်နေလို့ လမ်းပေါ်မှာ လေလွင့်နေတာပေါ့။ လမ်းပေါ်မှာ လေလွင့်နေတယ်ဆိုတာ အရူးတွေရဲ့အလုပ်ပဲ။ ဒီစကားဟာလည်း အရူးတယောက်လုံးက ပြောတဲ့စကားပဲ။ ကြည့်ပါလား။ ဒင်းအမေတယောက်လုံး သေတာတောင် တခေါက်ပဲ လာတယ်။ မအေရဲ့ဈာပနသဂြိုဟ်တဲ့နေ့က ဒင်းကို မတွေ့ရ။ ဒါဟာ သွေးမစပ်တဲ့ သဘောပဲ” တွေးကာ ကိုကိုထွန်းကို အပြစ်ဖို့သည်။ </p>
	<p class="block_14">အတွေးက သည်မှာ ဆုံးခန်းမတိုင်ချင်။ စိတ်က သည်မျှနှင့် ကိုကိုထွန်းကိုရော ပေါက်စမကိုရော အတွေးအာရုံပြင်ပသို့ ရောက်သွားစေချင်၏။ </p>
	<p class="block_14">“အမှန်တော့ နုသေရတာ ဒင်းတရားခံပဲ၊ သင်းဟာ တသက်လုံး ကျွေးမွေးလာတဲ့ အမေကို သတ်ပစ်တာပဲ၊ ဒါတွေထားပါဦး၊ ငါဟာ ဒင်းရဲ့ ဖအေရင်းတယောက်ပဲ၊ ဖအေရင်းတယောက် ခုလို သေမလောက် ဖြစ်နေတာတောင် တခေါက်ကလေး မလာ၊ အို ဒီကောင်ဟာ အရူး၊ အရူး” </p>
	<p class="block_14">ဟူသော အတွေးရိုင်းနှင့် ကိုကိုထွန်းကို အတွေးအာရုံက ဇွတ်နှင်ထုတ်သည်။ သို့သော် သူတို့အားလုံး တရစ်ဝဲဝဲ ရှိပြန်၏။ </p>
	<p class="block_14">သည်မှာ ငယ်ငယ်လည်း ရောနှောပါလာတတ်ပြန်သည်။ ငယ်ငယ်နှင့် ပတ်သက်လျှင်တော့ ရင်ထဲက မချိလှ။ ပို၍မချိလှ။ တနေ့က ထိုသူငယ်မသည် ဆေးတိုက်သို့ ရောက်လာ၏။ </p>
	<p class="block_14">ငယ်ငယ့်မျက်နှာ ညှိုးငယ်လွန်းလှသည်။ ပြီး ဖေဖေ့ကိုပင်လျှင် သူ မျက်နှာချင်း ရဲရဲမဆိုင်။ သူ့မျက်လုံးတွေမှာ အဖေနှင့်ပတ်သက်၍ ယုံမှားသံသယ ဝင်နေသည်လား ထင်ရ၏။ သည်လိုဆို ကိုထွန်းသည် ငယ်ငယ့်အား ပေါက်စမနှင့် မိမိတို့အကြောင်းတွေကိုများ ပြောလိုက်လေပြီလား တွေးမိပြန်သည်။ မဖြစ်နိုင်ဘူးဟုလည်း ချေပတွေး တွေးသည်။ အကယ်၍ ကိုကိုထွန်းက ပြောသည် ဆိုစေဦး သည်အကြောင်းအချက်တွေ ခိုင်လုံသည် မဟုတ်သောကြောင့် ငယ်ငယ် လက်ခံစရာ ဖြစ်နိုင်မည် မဟုတ်ဟုလည်း ထပ်၍ ဆန္ဒတွေး တွေးပြန်သည်။ </p>
	<p class="block_14">မည်သို့ဖြစ်စေ ငယ်ငယ်နှင့် ပတ်သက်၍ကား ဦးထွန်းတင် အမှန်ပင် စိတ်မကောင်း။ </p>
	<p class="block_14">ယခုနှစ်တွင် ငယ်ငယ် ဆရာဖြစ်သင်ကောလိပ်မှ ပညာရေးဝိဇ္ဇာဘွဲ့ကို ရမည်။ ငယ်ငယ်သည် ရန်ကုန်မြို့ရှိ အထက်တန်းကျောင်းကြီးတကျောင်းတွင် ကျောင်းဆရာလုပ်မည်ဟု စောစောကပင် သိခဲ့ရ၏။ စင်စစ် ဒါကို ဦးထွန်းတင် များစွာ သဘောမတူ။ ဖေဖေ့သဘောက ငယ်ငယ့်ကို အနည်းဆုံး မဟာဝိဇ္ဇာတန်းလောက် တက်စေချင်သည်။ တက္ကသိုလ်မှာပဲ အလုပ်လုပ်စေချင်သည်။ </p>
	<p class="block_14">ရှိပါစေတော့။ သည်အခြေအနေတွေအားလုံးကို မိမိကိုယ်တိုင် ဘာမျှ အမှတ်မထားဘဲလျက် ဖြတ်သန်းလာခဲ့မိပေပြီ။ ယခုလည်း သည်ကိစ္စတွေအတွက် အပူပန်မထားချင်တော့ဟု ဦးထွန်းတင် အတွေးရောက်ပြန်သည်။ </p>
	<p class="block_14">သို့ပေမဲ့ ယခုအခါ အင်းလျားလမ်း အိမ်ကြီးတွင် ငယ်ငယ်သည် မမကေသီနှင့် နှစ်ယောက်တည်း နေထိုင်ရသည့်အတွက် ငယ်ငယ် အမှန်ပင် စိတ်အားငယ်စရာ ဖြစ်ရှာလိမ့်မည်ဟု တွေးမိပြန်သည်။ </p>
	<p class="block_14">မှန်သည်။ ကိုကိုထွန်း ဆိုသည်မှာ အိမ်ကိုပြန်၍ ကပ်တော့သည်မဟုတ်။ ညီညီခင်ကလည်း ပြန်မလာသေး။ </p>
	<p class="block_14">သည်အခါ ညီညီခင်နှင့် ပတ်သက်သော အတွေးစသည် ရောက်လာပြန်ချေသည်။ ထိုသူငယ့်ထံသို့ သံကြိုးရိုက်၍ အကြောင်းကြားခဲ့သည်။ တခုတော့ ရှိသည်။ ထိုသံကြိုးကို မမကေသီက ရိုက်သည်။ သံကြိုးစာတွင် မိခင်ဆုံးသည့်အကြောင်းကို ဖော်ပြ၏။ ပြီး ပြန်လာရန် မလိုအပ်၊ သင်တန်း ပြီးဆုံးရန်နှင့် ဒေါက်တာဘွဲ့ ရရှိရန် ကြိုးစားဖို့ ဖြည့်စွက်ဖော်ပြခဲ့သည်ကို ဦးထွန်းတင် အသိ။ ထိုကြောင့် ဤသူငယ်သည် မိခင်ဆုံးရှုံးပြီဖြစ်လျက် ပြန်မလာခြင်းဖြစ်၏။ </p>
	<p class="block_14">“ဘာဖြစ်လို့ ပြန်လာစေ့မလဲ။ သူ့ကျောင်းကလည်း ဒီတနှစ်ပဲ လိုတာ မဟုတ်လား။ ဒီမှာက သေတဲ့လူ သေပြီးနေပြီပဲဟာ။ သူပြန်လာလို့ကော ဘာအကြောင်း ထူးမှာလဲ။ ဒီတော့ သူ့ပညာသင် မပျက်စေနဲ့ပေါ့။ ပြန်လာပြန်သွား ဆိုရင်လည်း အလကား ပိုက်ဆံကုန်ရုံ ရှိမယ်။ နားလည်ရဲ့လား ထွန်းတင်” </p>
	<p class="block_14">ဆိုသော မမကေသီ၏စကားကို သူ့စိတ်မှာ ထောက်ခံခဲ့၏။ </p>
	<p class="block_14">သည်လို ငယ်ငယ်နှင့် ဆက်စပ်ကာ မမကေသီသည် အတွေးအာရုံသို့ ရောက်လာသောအခါ ရစ်ဝဲသော အတွေးအာရုံ၌ ထိုတူအရီးနှစ်ယောက်သည် ဆက်စပ်ရောက်လာပြန်၏။ </p>
	<p class="block_14">အမှန်ကို ဆိုရလျှင် ယခုနေအခါမျိုး၌ အင်းလျားလမ်းအိမ်ကြီးမှာ တူအရီး နှစ်ယောက်သာ ရှိကြသည်ဖြစ်၏။ သူတို့သည် တဦးနှင့်တဦး အားထားဖွယ်ရာ ဖြစ်သင့်လေပြီ။ ဟိုစဉ်ကဆိုလျှင် ငယ်ငယ်သည် မမကေသီနှင့် များစွာ ကင်းကွာခဲ့သည် မရှိဖူးပေ။ အထူးသဖြင့် ယခုအခါ၌ မမကေသီသည် အသက်ကြီးလှပေပြီ။ ငယ်ငယ်မှာလည်း မိခင်ရင်း မရှိပြီ။ သို့အတွက် ငယ်ငယ်သည် မမကေသီကိုပင် အမေရင်းတယောက်လို မှီခိုအားထားပြုသင့်၏။ မမကေသီက ငယ်ငယ့်ကို သမီးရင်းနှင့်မခြား ပြုစုစောင့်ရှောက်ပေးမည်ကိုကား တစိုးတစိကလေးမျှ သံသယ မဖြစ်ချင်။ သို့ပါလျက် ယခု ဆေးတိုက်သို့လာကြရာတွင် ထိုတူအရီးသည် တခြားစီသာ လာကြ၏။ သည်အတွေး၊ သည်အခြေအနေတွေအတွက်လည်း ဦးထွန်းတင်သည် စိတ်မကောင်း။ </p>
	<p class="block_14">သည်တော့ ဆေးတိုက်မှသာ မြန်မြန် ဆင်းချင်သည်။ </p>
	<p class="block_14">ဆေးတိုက်မှဆင်းလျှင် အင်းလျားလမ်းအိမ်သို့ မပြန်။ ရွှေတောင်ကြားလမ်းအိမ်မှာ ပြောင်းရွှေ့ နေထိုင်မည်။ သည်အခါ သမီးနှင့်မမကေသီတို့ ယခုလို ကင်းကွာနေလွန်းသည်ကို ပြန်၍ ပူးပေါင်းမိစေမည်။ နောက်တနှစ်ဆိုလျှင် ညီညီခင်လည်း ပြန်လာမည်။ ဤသို့ဖြင့် ရွှေတောင်ကြား အိမ်သစ်မှာ ဘဝသစ်ကို တည်ဆောက်မည်။ </p>
	<p class="block_14">ကိုကိုထွန်းကိုတော့ ထည့်ပြီး မစဉ်းစားချင်။ </p>
	<p class="block_14">ထို့ကြောင့် ဦးထွန်းတင် ဆေးတိုက်မှ ဆင်းသည်နှင့် အင်းလျားအိမ်ကြီးမှ မိသားစုသည် ရွှေတောင်ကြားလမ်းအိမ်သို့ ပြောင်းရွှေ့လာခဲ့လေသတည်း။ </p>
	<p class="block_14">သို့ပေမဲ့ ဦးထွန်းတင်၏ စိတ်အာရုံ၌ အဖြစ်ဟောင်းတို့သည် ရေစုပ်ဝဲနှယ် ချာလည်လည်ကာ အမြဲသစ်၍နေချေပြီ။ </p>
	<p class="block_14">မေ့ဖျောက်ပါ၏။ မပျောက်။ </p>
	<p class="block_14">ပျောက်သည် ထင်၏။ စိတ်မှာကား အခါမလပ် တုန်လှုပ်ရလေပြီ။ </p>
	<p class="block_14">ရွှေတောင်ကြားလမ်းမှာ လောကသစ်ကို ဖန်တီးနိုင်စွမ်းမည်ဟူသော အမှတ်အထင်သည် တကယ်တမ်းကျတော့လည်း အားနည်း ချည့်နဲ့လှချေသည်တကား။ </p>
	<p class="block_14">ကြည့်စမ်း။ သည်အရပ်မှာ မမကေသီရယ်၊ ငယ်ငယ်ရယ်၊ နောက်ဆိုလျှင် ညီညီရယ် သူတို့အားလုံးနှင့် အခြေသစ်အနေသစ်ကို ဖန်တီးနိုင်စွမ်းမည် ထင်ပါလျက် ကိုကိုထွန်းသည် မိုးတွေလေတွေကြားမှာ ဖြတ်သန်းကာ အတွေးအာရုံသို့ ရောက်လာတတ်သည်။ သူသည် အထီးတည်း လာသည်မဟုတ်။ အေးငြိမ်းကိုလည်း ခေါ်လာသည်။ ပေါက်စမကိုလည်း ခေါ်လာသည်။ ထိုအခါ နုလည်း လိုက်ပါလာတတ်ချေသေးသည်။ </p>
	<p class="block_14">သူတို့နှင့် ဝေးရာသို့သာ ပြေးချင်စမ်းပါဘိ။ </p>
	<p class="block_6" id="calibre_link-137">◾</p>
</div>

<div class="calibre" id="calibre_link-46">
<h1 class="block_12" id="calibre_link-138">| ၄၂ |</h1>
	<p class="block_13">&nbsp;</p>
	<p class="block_14">သန္တာနွယ့်အဖို့တော့လည်း ထိုလူတယောက်သည် မည်သည့်အခါမဆို သူ့စိတ်နှင့် သူ့ကိုယ် သူသွားလိုရာသွား၊ သူလာလိုရာလာနှင့် အစိုးတရမရှိ နေထိုင်သွားလာခဲ့သည်သာ မှန်ပါလျက် ယခုတကြိမ် သူ သည်အရပ်မှ ဝေးရာသို့ ထွက်ခွာသွားမည် ဆိုလာခြင်းကို မည်သို့မျှ နားမလည်နိုင်တော့ပေ။ </p>
	<p class="block_14">စင်စစ် သန္တာနွယ်သည် ကိုကိုထွန်းနှင့် ပတ်သက်လျှင် တွယ်တာသည်၊ ခင်မင်သည်၊ ကရုဏာပိုသည် အမှန်ဖြစ်၏။ ကိုကိုထွန်း၏ဘဝနှင့်ပတ်သက်၍ နွယ် ယူကျုံးမရဖြစ်ခဲ့သည် မျိုးကိုလည်း ကြုံဖူးသည်။ မကျေနပ်နိုင် ဖြစ်ရသည်မျိုးကိုလည်း ခံစားဖူး၏။ သူ့ကို အကြောင်းပြု ၍ပင် ကိုအေးလွင်ဆိုသော လူတယောက်ကို ဆက်စပ် ခင်မင်ခဲ့ရသည်။ ထိုလူနှင့် ပတ်သက်၍ စိတ်လှုပ်ရှား ခံစားခဲ့ရဖူးသည်များလည်း ဖြစ်ခဲ့၏။ </p>
	<p class="block_14">လွန်ခဲ့သောအချိန်များကဆိုလျှင် နွယ်သည် ထိုလူနှစ်ယောက်ကို အကြောင်းပြုကာ စိတ်ဝေခွဲမရနိုင်ခြင်း၊ ဆုံးဖြတ်မရနိုင်ခြင်းတို့ကို ကြုံခဲ့ရဖူးသည်မှာ အမှန်ပင်။ ထိုအချိန်များက နွယ့်စိတ်သည် တခါတရံ ကိုအေးလွင်ထံသို့ ရောက်၏။ တခါတရံ ကိုကိုထွန်းထံ၌သာ တည်၏။ ဤသို့သော တခါတရံများတွင် ကိုကိုထွန်းနှင့် စပ်လျဉ်း၍ မောဟိုက်ရသည်မှာ အခါခပ်သိမ်းသာလျှင် ဖြစ်ခဲ့ရ၏။ ထို့ကြောင့်လည်း ကိုအေးလွင်လို လူတယောက်ကို ငြင်းပယ်ကာ ကိုကိုထွန်းထံမှ ပြောလာမည့်စကားကို စောင့်လင့်ခဲ့ဖူး၏။ </p>
	<p class="block_14">စင်စစ် ဤသည်တို့သည် လူတယောက်၏ဘဝခရီး၌ တကြိမ်တခါ ကြုံရတတ်မြဲသော စိတ်ကူးယဉ်ဇာတ်လမ်းတခု ဖြစ်လိမ့်မည်ဟု မကြာခင်က ထင်မှတ်လာသည်။ </p>
	<p class="block_14">သည်ကတည်းက နွယ်သည် ကိုကိုထွန်းနှင့် ပတ်သက်၍လည်းကောင်း၊ ကိုအေးလွင်နှင့် ပတ်သက်၍လည်းကောင်း အလေးအနက်ထား စဉ်းစားခြင်း မရှိခဲ့တော့ပေ။ </p>
	<p class="block_14">သို့ဖြင့် ကိုကိုထွန်းအား သူ့မိခင်၏ ဈာပနသို့ သွားစေခဲ့ပြီးနောက် ရက်ကာလ ကြာမြင့်စွာ မတွေ့မကြုံဘဲနေခဲ့ရစေကာမူ နွယ်သည် ထိုလူနှင့်ပတ်သက်၍ မေ့လျော့နိုင်ခဲ့သည် ထင်၏။ </p>
	<p class="block_14">ယခုဆိုလျှင် ကိုကိုထွန်းကို မတွေ့မမြင်ရသည်မှာ လေးငါးခြောက်လပင် ကြာမြင့်ခဲ့လေပြီ။ </p>
	<p class="block_14">ယနေ့ညနေ သန္တာနွယ်ဆေးခန်းသို့ ရောက်လာခဲ့သောအခါ စောင့်နေသော လူမမာများ ကြားတွင် သူ့ကို အရင်ဆုံး မြင်တွေ့ရသည်။ </p>
	<p class="block_14">သည်အခါ ရင်ထဲမှာ ဂယက်ခတ်သည်။ ဒါက သူနှင့်ပတ်သက်၍ တကယ်တမ်း မေ့လျော့ခြင်းငှာ မစွမ်းသာသည်ကို ဖော်ပြဟန်ရှိ၏။ </p>
	<p class="block_14">ကြည့်စမ်း။ သူ့ကို တွေ့ရုံခါမျှနှင့် တကြိမ်တွင် ဟန်ပျက်၊ မာန်ပျက် ဖြစ်ရသည်မှာ သန္တာနွယ်။ </p>
	<p class="block_14">“ဟင်” </p>
	<p class="block_14">သူ့ဘေးနှစ်ဖက်က လူမမာတွေကို မျက်စိက မြင်ပါလျက် ထိုလူမမာများသည် အာရုံ၌ မထင်ဟပ်။ သူတယောက်တည်းချည်းသာ နွယ့်အာရုံသို့ ထင်ဟပ်လာသည်။ </p>
	<p class="block_14">သူ့ကို တွေ့ရသည်နှင့် နွယ့်မှာသာ တအံ့တသြ ဖြစ်ရ၏။ သူ့ကျတော့လည်း ဘာမျှ တုန်လှုပ် ထိခတ်ခြင်း မရှိသော အနေအထားနှင့်။ ပြီး </p>
	<p class="block_14">“ကိုယ် နွယ့်ဆီကိုလာခဲ့တာ၊ အေးအေးဆေးဆေးပါပဲ၊ နွယ်လုပ်စရာရှိတာ လုပ်လေ၊ ကိုယ် ဒီက စောင့်နေမယ်” </p>
	<p class="block_14">ဆိုသော စကားကိုလည်း အလွန်တည်ငြိမ် အေးဆေးစွာ ပြောချေသေးသည်။ သည်ညနေမှာ လူမမာတွေကို စမ်းသပ်ရ၊ ကုသရသည်မှာ ခါတိုင်းထက် ပိုမိုပြီး အာရုံစိုက်ရသည် ထင်၏။ </p>
	<p class="block_14">ခုနှစ်နာရီလောက်မှာ ဆေးခန်းပိတ်သည်။ </p>
	<p class="block_14">ထိုအချိန်တွင် အပြင်ဘက်မှာ မိုးသည်းကြီး ရွာနေ၏။ </p>
	<p class="block_14">ဧည့်ခန်းတွင် ကိုကိုထွန်း တယောက်သာလျှင် ကျန်တော့သည်။ သူနာပြုဆရာမကလေး သည် နောက်ဖေးဆေးပေးခန်း၊ ဆေးစပ်ခန်းတွင် သိမ်းဆည်းနေပေပြီ။ </p>
	<p class="block_14">ပထမတော့လည်း သန္တာနွယ်ကိုယ်တိုင် ကိုကိုထွန်းကို ထွက်၍တွေ့ပြီး မိမိစမ်းသပ်ခန်းမှာပင် စကားဆိုရမည်လား စိတ်ကူးမိသေး၏၊ သို့မဟုတ် အိမ်သို့ခေါ်သွားပြီး အိမ်ကျမှပင် စကား ဆိုရမည်လားဟုလည်း စိတ်ကူးပြန်သည်။ ဘာကိုမျှ နွယ် မဆုံးဖြတ်နိုင်မီမှာပင် ကိုကိုထွန်းသည် နွယ်၏ စမ်းသပ်ခန်းတွင်းသို့ ရောက်လာသည်။ </p>
	<p class="block_14">စင်စစ် ထိုလေးငါးခြောက်လနီးပါး ပျောက်ဆုံးနေသော လူတယောက်ကို ပြန်လည် တွေ့ဆုံရသည့်အခါ၌ နွယ်သည် ထိုလူ၏ ပျောက်ဆုံးနေပုံ အဖြစ်အပျက် အလုံးစုံကို စုံစမ်း မေးမြန်းအပ်သည် ဖြစ်၏။ သို့သော် ထိုမေးခွန်းများကို နွယ် ရှာဖွေမတွေ့မီမှာပင် ထိုလူသည် အခန်းတွင်းသို့ ရောက်လာသည်နှင့် နွယ့်စားပွဲမှာ ဝင်ထိုင်ရင်း </p>
	<p class="block_14">“ကိုယ် မကြာခင်ဘဲ ပွေးလှကို ပြန်တော့မယ် စိတ်ကူးတယ် နွယ်” ဟူသောစကားကို ပြောချလိုက်၏။ </p>
	<p class="block_14">ထိုကြောင့် နွယ်သည် သူ ဤသို့ပြောလာခြင်းကို နားမလည်နိုင်။ ရုတ်တရက် တွေတွေငိုင်ငိုင် ဖြစ်ရသည်။ ပြီးမှ ကိုအေးလွင်ကို တွေးမိသည်ကြောင့် ထိတ်ထိတ်ပျာပျာ ဖြစ်သွားရပြန်၏။ </p>
	<p class="block_14">ဒါကို ကိုကိုထွန်း လုံးဝ သတိမူခြင်းရှိဟန် မတူပေ။ ယခုအချိန်၌ ကိုကိုထွန်းသည် သူပြောရမည့် စကားတွေကိုသာ စုဆောင်းလာခဲ့ဟန် ရှိလေသည်။ </p>
	<p class="block_14">မှန်၏။ ကိုကိုထွန်းအဖို့တော့လည်း မေမေ မရှိတော့ပြီ ဆိုကတည်းကပင် သူ့အဖို့ ဘာကို တွယ်တာရမည် မသိတော့လောက်အောင် ရုတ်တရက် စိတ်ထွေပြားရ၏။ </p>
	<p class="block_14">သို့သော် သည်လိုစိတ်ထွေပြားရသည်တို့ကို ကြုံရလွန်းသောအခါ သူသည် သည်တကြိမ်တွင် စိတ်ထွေပြားရဦးမည်ကို မလိုလား။ အမှန်ဆိုရလျှင် ပေါက်စမသည်လည်းကောင်း၊ ငယ်ငယ်သည် လည်းကောင်း၊ သန္တာနွယ်သည်လည်းကောင်း၊ ဤအရပ်တွင် ရှိကြသော သူ၏ တွယ်တာရာများ ဖြစ်သည်ကို သူနားလည်၏။ ယခုတော့လည်း ကိုကိုထွန်းသည် သူနားလည်သည်များကို နွယ်ပါ နားလည်စေချင်သည်။ </p>
	<p class="block_14">“ဘာလဲနွယ်၊ ခုကိုယ်ပြောတာကို နွယ် နားမလည်နိုင်ဘူးလား” </p>
	<p class="block_14">နွယ် စကားပြန်မပေး။ အတန်ကြာ တွေငေးနေသည်။ ကိုကိုထွန်းကိုလည်း တအံ့တသြ ငေးစိုက်ကြည့်ရသည်။ သူနာပြုဆရာမကလေး သူ့အခန်းဝသို့ ရုတ်တရက် ရပ်လာခါမှပင် </p>
	<p class="block_14">“ကိုထွန်း အိမ်ကို လိုက်မယ်မဟုတ်လား၊ နွယ်တို့ အိမ်ကျမှ စကားပြောကြစို့လား”</p>
	<p class="block_14">ဟူသောစကားကို အတော်ပင် ထိန်းချုပ်ပြောဆိုရ၏။ သည်နေ့မှာ ကား၏အရှိန်သည် နှေးကွေးသည်လို့ နွယ့်စိတ်က ထင်မိသေး၏။ </p>
	<p class="block_14">အိမ်ကိုရောက်တော့ အဝတ်လဲဖို့၊ အပန်းဖြေနားနေဖို့၊ ညစာစားဖို့ အလုံးစုံကို မေ့လျော့သည်။ </p>
	<p class="block_14">ဒါကိုပင် </p>
	<p class="block_14">“နွယ် လုပ်စရာရှိတာ လုပ်ပါဦးလေ၊ ပြီးတော့မှ ကိုယ်တို့ အေးအေးဆေးဆေး စကား ပြောကြတာပေါ့” </p>
	<p class="block_14">သူ ဆိုလာပါလျက် </p>
	<p class="block_14">“ကိစ္စမရှိပါဘူး ကိုထွန်း၊ နွယ်တို့ စကားပြောရင်းပဲ အပန်းဖြေတာပေါ့” ဟု ဆိုမိသည်။ </p>
	<p class="block_14">ပြီး အပန်းပြေ သောက်ဖွယ်ရာ လိမ္မော်ရည်ခွက်များကို မှာယူသည်။ နွယ့်စိတ်ထဲက ယခုတကြိမ် ကိုကိုထွန်းကို ရင်ဆိုင်ရသည်မှာ ဟိုတုန်းကနှင့် လုံးဝ ခြားနားနေသည်ဟု အထင်ရောက်သည်။ </p>
	<p class="block_14">“တကယ်တော့ ကိုယ် နွယ့်ဆီကို မရောက်ပေမဲ့ စိတ်က အမြဲရောက်ပါတယ် နွယ်” </p>
	<p class="block_14">ကိုကိုထွန်းသည် စကားစကို ရုတ်တရက် ဖြတ်လိုက်ပြီး သူ့လွယ်အိတ်ထဲမှ စီးကရက်ဘူးကို ထုတ်ယူလိုက်သည်။ </p>
	<p class="block_14">သည်အပြုအမူသည်လည်း နွယ့်အဖို့ ဆန်းသည်။ တကြိမ်တခါမျှ ကိုကိုထွန်း ဆေးလိပ် သောက်သည်ကို နွယ် မမြင်ဖူး။ </p>
	<p class="block_14">ကိုကိုထွန်း စီးကရက်ကို ထုတ်ယူမီးညှိ ဖွာရှိုက်လိုက်ပြီး </p>
	<p class="block_14">“နွယ်တို့တတွေကို ကိုယ် ဘယ်အချိန်မဆို ရှာလို့တွေ့နိုင်တယ်လို့ ကိုယ် ယုံကြည်တယ်၊ ဒါပေမဲ့ ကိုယ့်ကိုယ်ကိုယ်ကျတော့ အချိန်တော်တော်ကြာ ယူပြီး ရှာခဲ့ရတယ် နွယ်၊ အင်း ကိုယ့်ကိုယ်ကိုယ် မတွေ့နိုင်သေးဘဲနဲ့လည်း ကိုယ် နွယ့်ဆီကို မလာချင်ဘူးဆိုပြီး နေခဲ့တာ၊ တခါက နွယ် ပြောဖူးသလားတော့ မဆိုနိုင်ဘူး။ ကိုယ်ဟာ ကိုယ့်ကိုယ်ကိုယ် ပျောက်ဆုံးနေတယ်ဆိုတဲ့ စကားလေ” </p>
	<p class="block_14">ကိုကိုထွန်းသည် စကားစကိုဖြတ်ပြီး လိမ္မော်ရည်ဖန်ခွက်ကို မော့သောက်လိုက်၏။ စီးကရက်ကိုလည်း နှစ်နှစ်ခြိုက်ခြိုက် ဖွာရှိုက်လိုက်မိပြန်သည်။ </p>
	<p class="block_14">နွယ်သည် သောက်လက်စ လိမ္မော်ရည်ဖန်ခွက်ကို စားပွဲပေါ်တွင် ပြန်ချရင်း </p>
	<p class="block_14">“ကိုထွန်းလည်း စီးကရက်တွေ ဘာတွေ သောက်တတ်နေပြီနော်၊ ကိုထွန်းအဖို့ စီးကရက်ဟာ အန္တရာယ် မဖြစ်နိုင်ဘူးလား” </p>
	<p class="block_14">ဟူသော စကားကို အမှတ်မထင် ပြောလိုက်မိသည်။ </p>
	<p class="block_14">“ကိစ္စမရှိတန်ပါဘူး နွယ်ရယ်၊ နည်းနည်းပါးပါး သောက်မိတာပဲဟာ၊ ဖြစ်လာတော့လည်း ဒီတခါ နွယ်ရှိနေပြီမို့လား” </p>
	<p class="block_14">ဆိုသောစကားကို ရယ်မောပြောဆိုသည်။ </p>
	<p class="block_14">နွယ် သည်စကားကို ကြားရသောအခါ အမှန်ပင် ကြည်နူးမိသည်။ မည်သို့ စကားပြန်ရမည် ကိုကား နွယ် မသိလိုက်။ </p>
	<p class="block_14">“ကဲပါလေ၊ ဒါတွေထားပါ၊ ကိုယ် ပွေးလှကို ပြန်တော့မယ် နွယ်၊ အဲဒါ နွယ့်ကို လာနှုတ်ဆက်တာပဲ” </p>
	<p class="block_14">ယခုမှပင် နွယ်သည် ခပ်စောစောက သူပြောခဲ့သည့်စကားကို သတိရသည်။ ကိုကိုထွန်းသည် စကားစကို ဖြတ်ထားပြီး နွယ့်ကို စေ့စေ့ကြည့်သည်။ အတန်ကြာ တိတ်ဆိတ်သွားပြန်၏။ </p>
	<p class="block_14">“ကိုထွန်း အိမ်ကို လုံးဝမပြန်တော့ဘူးလား၊ ငယ်ငယ်တို့ ရွှေတောင်ကြား ပြောင်းသွားတာကို ရော သိရဲ့လား </p>
	<p class="block_14">ကိုထွန်းသည် မည်သည့်မေးခွန်းကို ရည်ရွယ်ဟန် အတပ်မသိနိုင်သော ခေါင်းညိတ်ခြင်း မျိုးဖြင့် ခေါင်းကို ညိတ်လိုက်သည်။ ပြီး </p>
	<p class="block_14">“သိတယ် နွယ်၊ ကိုယ် ငယ်ငယ်နဲ့ တွေ့တယ်လေ၊ ပြီးတော့ အန်တီကေသီကိုလည်း တွေ့တယ်၊ အမှန်က ဒီမိသားစုဟာ ကိုယ်နဲ့ ဘာမှမဆိုင်ဘူးဆိုတာ ရှင်းရှင်း သိရပြီ နွယ်” </p>
	<p class="block_14">“ဟင်၊ ကိုထွန်း ဘာပြောတယ်” </p>
	<p class="block_14">“ဟုတ်တယ် နွယ်၊ ကိုယ်ဟာ တကယ်တော့ ဖေဖေတို့၊ မေမေတို့ရဲ့ သားအရင်းမဟုတ်ဘူး၊ ကိုယ်ဟာ မွေးစားသားပဲ နွယ်” </p>
	<p class="block_14">“မဟုတ်နိုင်တာ ကိုထွန်းရယ်” </p>
	<p class="block_14">“အဲဒါပေါ့ နွယ်၊ ကိုယ်ပျောက်ဆုံးနေတယ်ဆိုတာ အဲဒါပဲနွယ်၊ တကယ်တမ်းက ကိုယ်ဟာ အနှစ် ၂ဝ ကျော် ပျောက်ဆုံးနေခဲ့တာပဲ၊ အဲဒါကို လွန်ခဲ့တဲ့သုံးလလောက်ကမှ အသေအချာ သိရတယ်” </p>
	<p class="block_14">ကိုကိုထွန်းသည် စကားစကို ဖြတ်ပြီး နွယ့်မျက်နှာကို စေ့စေ့ကြည့်လိုက်မိသည်။ နွယ်ကိုယ်တိုင် သူ့စကားမှာ မည်မျှ စိတ်ဝင်စားသည်ကို သိ၏။ နွယ့်အဖို့ ပါးစပ်အဟသားနှင့် ငေးကြောင်နေရလေပြီ။ </p>
	<p class="block_14">“ကိုယ်အဖို့တော့ သိပ်ပြီး မအံ့သြတော့ဘူး၊ ဝမ်းတောင်သာပါသေးတယ်၊ အင်း၊ ငယ်ငယ် အတွက်တော့ စိတ်မကောင်းဘူး၊ မေမေဆိုတဲ့လူတယောက်အတွက်လည်း ကိုယ် စိတ်မကောင်းဘူး” </p>
	<p class="block_14">“နေစမ်းပါဦး ကိုထွန်းရယ်၊ အခု ကိုထွန်းပြောနေတာ တကယ်လား ကိုထွန်း” </p>
	<p class="block_14">“ကိုယ် ဝတ္ထုတပုဒ်ရေးဖို့ ကြံရွယ်နေတာ မဟုတ်ဘူး နွယ်၊ ကိုယ်ဟာ မေမေ့ဈာပနက ပြန်လာတဲ့နေ့မှာ စဝ်ရွှေဝင်းနဲ့ တွေ့တယ်။ စဝ်ရွှေဝင်းဆီမှာ သတင်းအစအနကို ထပ်ပြီး စုံစမ်းတယ်၊ စဝ်ရွှေဝင်းဟာ ဒီတခါတော့ ဘာမှမမူးဘဲနဲ့ သူကြားရတဲ့အတိုင်း ပြောပြတယ်၊ ဒါကြောင့် အန်တီကေသီဆီကို သွားပြီးမေးတယ်၊ ပထမတော့ အန်တီကေသီက မဟုတ်ဘူး ငြင်းသေးတယ်၊ နောက်ဆုံးကျမှပဲ ကိုယ်ဟာ သဲတောဆိုတဲ့ ရွာကလေးက မိဘမဲ့ကလေးတယောက်အဖြစ် အခု ဖေဖေ၊ မေမေတို့ရဲ့ မွေးစားသား ဖြစ်ခဲ့ရတယ်ဆိုတာ သိခဲ့ရတယ်” </p>
	<p class="block_14">“နေဦး ကိုထွန်း၊ အန်တီကေသီရဲ့စကားက ယုံရရဲ့လား” </p>
	<p class="block_14">“ဒါကို ထားလိုက်ပါတော့ နွယ်၊ ဒါက အကြောင်းမဖြစ်သင့်ပါဘူး။ ကိုယ့်အဖို့တော့ ဒါကို ယုံလိုက်မှာပဲ” </p>
	<p class="block_14">သန္တာနွယ်သည် တွေငေးနေ၏။ </p>
	<p class="block_14">အပြင်ဘက်၌ မိုးသည် တဖြည်းဖြည်း အင်အားလျော့နည်းစ ပြုလာ၏။ </p>
	<p class="block_14">“ဒါတွေကို ငယ်ငယ်သိသလား ကိုထွန်း” </p>
	<p class="block_14">“ဟင့်အင်း” </p>
	<p class="block_14">“ဒါဖြင့်” </p>
	<p class="block_14">“ထားလိုက်ပါတော့ နွယ်။ ဒါတွေထားလိုက်ပါတော့။ ငယ်ငယ့်ကိုတွေ့ပြီး ကိုယ် ပွေးလှသွားမယ် ဆိုတာကိုတော့ ကိုယ်ပြောပြခဲ့ပါပြီ။ တကယ်တော့ ငယ်ငယ် စိတ်မကောင်းဘူး။ အမှန်က ငယ်ငယ်ဟာ သမီးရင်းတယောက်ပါ။ ဒါပေမဲ့ ခုအခါမှာ ငယ်ငယ်ကိုယ်တိုင် ဒီဘဝက၊ ဒီအသိုက်အဝိုင်းက ရုန်းထွက်ချင်ဟန် ရှိတယ်။ ငယ်ငယ်ဟာ ဘာပဲဖြစ်ဖြစ် ကိုယ်နဲ့အတူ ပွေးလှကို လိုက်မယ်လို့ ပြောပါတယ်။ ဒါကိုတော့ ကိုယ် ခွင့်မပြုဘူး။ ခုနေအခါမှာ ဖေဖေနဲ့ ပတ်သက်လို့ သူ တာဝန် ယူသင့်တယ်။ သူဟာ ဖေဖေ့အနားမှာ ရှိနေသင့်သေးတယ်လို့ ကိုယ် ယူဆတယ်။ ဒါကြောင့် ကိုယ် သူ့ကို အကြောင်းအမျိုးမျိုးပြပြီး နှစ်သိမ့်ခဲ့ရတယ်၊ မဟုတ်ဘူးလား နွယ်။ ဖေဖေဟာ ကိုယ့်အဖေရင်း မဟုတ်ပေမဲ့ ဖေဖေ့အတွက် ကိုယ် စိတ်မကောင်းပါဘူး။ ဖေဖေနဲ့ပတ်သက်လို့ ကိုယ်နားလည်သလို သိသလို ငယ်ငယ် နားလည်မထားစေချင်ဘူး။ သိမထားစေချင်ဘူး။ ငယ်ငယ့်ကို ဖေဖေ့အနားမှာ ထားခဲ့တာ မမှန်ဘူးလား နွယ်” </p>
	<p class="block_14">နွယ် ဘာမျှမပြော။ </p>
	<p class="block_14">ကိုကိုထွန်းသည် ဆေးလိပ်တိုကို ပြာခွက်တွင် ထည့်၍ ခြေမွပြီး </p>
	<p class="block_14">“ဒါတွေထားလိုက်ကြပါစို့ နွယ်၊ အမှန်က ကိုယ် ဒီမှာရှိနေသမျှ ဒီမိသားစုနဲ့ မကင်းသမျှ အားလုံး ပြဿနာတွေ ဆက်နေကြဦးမှာပဲ၊ ဒီတော့ ကိုယ် ပွေးလှကို ပြန်တာဟာ မမှန်ဘူးလား နွယ်” </p>
	<p class="block_14">သန္တာနွယ်သည် ဘာမျှထင်မြင်ချက် မပေးတော့ဘဲ ကိုကိုထွန်းကိုသာ တွေငေးကြည့်နေ၏။ </p>
	<p class="block_14">မျက်လုံးချင်း ဆုံမိသောအခါ နွယ့်ရင်ထဲက ခုန်သည်။ </p>
	<p class="block_14">သူတို့နှစ်ယောက်စလုံးသည် အတန်ကြာ တိတ်ဆိတ်နေပြန်၏။ စိတ်ကူးအတွေးများ ပျံ့လွင့်နေဟန် ရှိချေသည်။ </p>
	<p class="block_14">မည်မျှကြာအောင် ပတ်ဝန်းကျင်ကို မေ့လျော့နေခဲ့သည်ကို နှစ်ဦးစလုံး မသိနိုင်။</p>
	<p class="block_14">“ဒီမှာနွယ်” </p>
	<p class="block_14">ဆိုသော ကိုကိုထွန်း၏ စကားသံကြောင့် သန္တာနွယ်၏ ခန္ဓာကိုယ်သည် ဖျတ်ခနဲ လှုပ်ခါသွားဟန်ရှိသည်။ </p>
	<p class="block_14">သန္တာနွယ်သည် ကိုကိုထွန်းနှင့် မျက်လုံးချင်း ဆုံမိသည်။ </p>
	<p class="block_14">“တကယ်တော့ ပတ်ဝန်းကျင်တို့၊ အသိုင်းအဝိုင်းတို့နဲ့ အချိန်ကာလတို့၊ အခြေအနေတို့ကို မှီပြီး လူတွေရဲ့စိတ်အာရုံဟာ လှုပ်ရှားခဲ့ကြရတယ်။ ရေဆိုတာမျိုးဟာ အရောင်အဆင်း ကင်းမဲ့တယ်။ စီးဆင်းတယ်။ ထည့်ဝင်ရန်ပုံစံကိုမှီပြီး ပမာဏ အတိုင်းအဆ တည်တယ်၊ ပြင်ပ အလင်းရောင်က အရောင်ကို မှီပြီး တန်ပြန်ဖြစ်စေတယ်။ ပတ်ဝန်းကျင် လေထုနဲ့ ထိတွေ့မှုကို မှီပြီး ထိခတ် လှုပ်ရှားတတ်တဲ့ သဘောရှိတယ်။ ပျော်ဝင်နိုင်တဲ့ ဒြပ်ဝတ္ထုဟူသမျှရဲ့ ရောစပ်ခြင်းကို ခံရတာနဲ့ အရောင်အဆင်းကို ဖြစ်စေပြန်တယ်။ အရသာကို ဖြစ်စေပြန်တယ် စသဖြင့် ရေရဲ့ဂုဏ်သတ္တိကို ဖော်ပြကြတယ် နွယ်။ ဒီတော့ နွယ် စဉ်းစားကြည့်စမ်းပါ။ အန်တီကေသီလိုလူမျိုး၊ ဖေဖေလိုလူမျိုး၊ မေမေလိုလူမျိုးတွေနဲ့ ပတ်သက်လို့ နွယ်ခံယူတဲ့ သဘောထား။ ကိုယ်တို့ ခံယူတဲ့သဘောထားဟာ တကယ်တမ်းကျတော့ ဘယ်ပေါ်မှာ တည်နေသလဲ။ </p>
	<p class="block_14">“ထားလိုက်ပါဦးလေ၊ ကိုယ်နဲ့ ပတ်သက်ပြီးတော့ပဲ နွယ်စဉ်းစားကြည့်ပါ။ ခုဆိုရင် ကိုယ့်အသက် အစိတ်ပြည့်ခဲ့ပြီ။ ဒီအနှစ်အစိတ်အတွင်းမှာပဲ ကိုယ်ဘဝတလျှောက်လုံးရဲ့ စေတနာ၊ ဝေဒနာဆိုင်ရာ စိတ်လှုပ်ရှားမှုတွေဟာ ဘယ်မှာ အခြေတည်ခဲ့သလဲ နွယ်။ ဒီစိတ်လှုပ်ရှားမှုတွေက ကိုယ့်ဘဝကို ဘယ်လိုဖန်တီးခဲ့ပြီလဲ” </p>
	<p class="block_14">သန္တာနွယ်သည် စာရေးဆရာ ဖြစ်လိုသဖြင့် ကြိုးစားနေသော လူတယောက်၏ စကားလုံး များကို နားလည်သဘောပေါက်နိုင်ရန် အထူးအာရုံစိုက် နားထောင်နေရပေပြီ။ </p>
	<p class="block_14">“တကယ်တော့ လူ့စိတ်ဟာ ရေနဲ့ ဘာများခြားနားသေးလို့လဲ နွယ်၊ ရေဟာ လူတွေအဖို့ အရိုးဆုံး၊ ဘာမှမဆန်းကြယ်ဆုံး ဒြပ်ဝတ္ထုတမျိုး ဖြစ်သလို စိတ်ဆိုတာမျိုးဟာရော လူတွေအဖို့ ဘာများ အထူးအဆန်း လုပ်စရာရှိလို့လဲ၊ အင်း တခုပဲ ပြောစရာရှိတယ် နွယ်။ ကိုယ်တို့ဟာ ရေပြင်ကို မြင်လို့ရတယ်၊ ထိတွေ့လို့ ရတယ်။ စိတ်ကိုကျတော့ ကိုယ်တို့ မမြင်နိုင်ဘူး။ ထိတွေ့လို့ မရနိုင်ဘူး၊ ဒီအတွက် စိတ်ဟာ လူတွေအဖို့ အဆန်းတကြယ် ဖြစ်လာရတာပဲ မဟုတ်လား။ </p>
	<p class="block_14">“ဒီမှာ နွယ်။ တခါက နွယ်ပြောသလို ကိုယ်ဟာ ကိုယ့်ကိုယ်ကိုယ် လူစွမ်းကောင်းကြီး အဖြစ်လည်း အလံထူခဲ့ဖူးပါတယ်။ သတ္တိနည်း အညံ့ခံလူတယောက်လို ဒူးထောက်လက်မြှောက် အရှုံးပေးဝါဒကိုလည်း ဆွဲကိုင်ခဲ့ဖူးပါတယ်။ တခါတခါမှာလည်း ရန်သူမရှိတဲ့ စစ်မြေပြင်ကို တယောက်တည်း ငြာသံပေးပြီး တိုက်ခဲ့ဖူးတယ်။ တခါတခါ ရန်သူတွေဝိုင်းလို့ ထွက်ပြေးခဲ့ရတဲ့ အဖြစ်မျိုးကိုပဲ ကိုယ့်ကိုယ်ကိုယ် ဧရာမသူရဲကောင်းကြီးအဖြစ် မှတ်ထင်ခဲ့ဖူးပါတယ်။ ရိုးရိုးသားသား ပြောရရင် ကိုအောင်သူတို့ ဖြူဖြူတို့ရဲ့အချစ်ဇာတ်လမ်းကို သိရတော့ ဖြူဖြူတို့လို အထက်တန်းစား တွေရဲ့ သူတို့လူတန်းစား သစ္စာစောင့်သိမှုကို စက်ဆုပ်ရွံရှာတဲ့သဘောနဲ့ အတွင်းဝန် သားတယောက်က အစေခံ မိန်းကလေးတယောက်ကို လက်ထပ်ပြီး သစ္စာဘက်တော်သား ဘွဲ့တံဆိပ်ကို ခံယူဖို့လည်း ကြိုးစားခဲ့ဖူးပါပြီ နွယ်။ </p>
	<p class="block_14">“အေးလေ၊ တကယ်တော့ ဒါတွေကို ခုလိုပြောပြလိုက်တာ နွယ် ရုတ်တရက် နားလည်ချင်မှ လည်မှာပဲ၊ ဒါတွေကို ထားလိုက်ကြပါစို့ နွယ်။ </p>
	<p class="block_14">“ခုတော့ ကိုယ်ဟာ ကိုယ့်ကို ခြောက်လှန့်နေတဲ့ ကိုယ့်ကို လွှမ်းမိုးထားတဲ့ အသိုက်အဝန်းကြီးက အပြီးပိုင်ထွက်ခဲ့ပြီ။ အဲဒါနဲ့ တပြိုင်နက် ငါသာလျှင်ဆိုတဲ့ စိတ်အာရုံအစွဲကပါ ပြေးထွက်နိုင်ဖို့ ကြိုးစားသင့်ပြီလို့လည်း ကိုယ်သဘောပေါက်ခဲ့ပြီ” </p>
	<p class="block_14">ကိုကိုထွန်းသည် ပြောလက်စ စကားကို ရုတ်ခနဲ ဖြတ်လိုက်သည်။ သန္တာနွယ်သည် ကိုကိုထွန်း၌သာ အာရုံအလုံးစုံကို တည်ထားဆဲ ဖြစ်လေသည်။ သူသည် အသက်ရှူနေ၊ ထုတ်နေရသည်ကိုပင် မေ့လျော့နေဟန် ရှိသည်။ ကိုကိုထွန်းသည် လိမ္မော်ရည်ဖန်ခွက်တွင်းမှ ကျန်နေသေးသော လိမ္မော်ရည်ကို မော့သောက်ချလိုက်သည်။ စားပွဲတွင် တင်ထားပြီး စီးကရက်ဘူးမှ စီးကရက်တလိပ်ကို ထုတ်ယူမီးညှိ ဖွာရှိုက်ပြန်၏။ သူ့မျက်နှာသွင်ပြင်သည် ထက်သန်ခြင်း၊ အားတက်ခြင်း အသွင်ကို ဆောင်ထား၏။ </p>
	<p class="block_14">အပြင်ဘက်တွင် မိုးသည် စဲသွားလေပြီ။ </p>
	<p class="block_14">“ဒီမှာနွယ်၊ ပိန်းပိတ်တဲ့အမှောင် အထီးကျန်ဖြစ်တဲ့ တကိုယ်တည်း အနေမျိုးမှာ အားငယ်တတ်ကြမြဲ၊ ထိတ်လန့်တတ်ကြမြဲပါ နွယ်၊ တခြားကို မကြည့်နဲ့ နွယ်၊ တကိုယ်တည်း ဘဝမျိုးနဲ့ ညအိပ်ရာဝင်ချိန်မှာ မီးမှိတ်လို့ အမှောင်ပိန်းပိတ်တဲ့ အိပ်ရာထဲ ရောက်နေပြီဖြစ်လျက် အိပ်မပျော်နိုင်သေးဘူးဆိုတာနဲ့ စိတ်အာရုံဟာ ထိတ်လန့် အားငယ်စရာတွေကို ဆောင်ယူတတ်မြဲပဲ မဟုတ်ဘူးလား နွယ်။ ဒီတော့ နွယ် စဉ်းစားကြည့်ပါ။ ကိုယ်ကျင်လည်ခဲ့ရတဲ့ အသိုက်အဝန်းဆိုတာ ပိန်းပိတ်တဲ့အမှောင်နဲ့ ဘာများထူးသေးသလဲ။ အထီးကျန်ဘဝလို့ မဆိုနိုင်ပေမဲ့ ဘယ်မှာလဲ ကျယ်ပြန့်များပြားတဲ့ အပေါင်းအဖော်လောက။ </p>
	<p class="block_14">“ခုတော့ ကိုယ် ဒီနေရာက ထွက်ခဲ့ပြီ နွယ်၊ ကိုအေးလွင်တို့နေတဲ့ ပွေးလှလိုနေရာမျိုးဟာ အကာအဆီး မရှိအောင် ကျယ်ပြန့်တဲ့ တောင်ကုန်း တောင်တန်း မြေပြင်တွေနဲ့ နေမင်း၊ လမင်းရဲ့ အလင်းရောင်ကို အလုံးစုံရနိုင်တယ်။ ကိုယ့်ပတ်ဝန်းကျင်မှာ မြေပြင်ကျယ်ကြီးနဲ့အတူ၊ အလင်းရောင်နဲ့အတူ လူတွေ လူတွေဆိုတာကိုလည်း အများကြီးတွေ့နိုင်တယ် နွယ်။ ဒီနေရာမျိုးဟာ အားတက်စရာ ရွှင်မြူးစရာ နေရာမျိုးပဲ မဟုတ်လား။ </p>
	<p class="block_14">“ဒီမှာနွယ်၊ တကယ်တမ်းကျတော့ လူတွေဟာ တကိုယ်တည်းနေရဲတဲ့ သတ္တိရှိကြသူမျိုးတွေ မဟုတ်ပါဘူး နွယ်။ အဲဒီအခါမှာ လူတွေဟာ အပေါင်းအသင်း ဆိုတာကို ရှာတတ်ကြစမြဲပါ။ အပေါင်းအသင်းဆိုတာ မေတ္တာတရားနဲ့ ယုံကြည်မှုကို အခြေခံပြီး ဖွဲ့စည်းရတာမျိုးပါ နွယ်။ ဒါကို နွယ် နားလည်တယ်နော်” </p>
	<p class="block_14">ယခုတကြိမ်၌ နွယ်သည် ခေါင်းကို ညိတ်လိုက်သည်။ </p>
	<p class="block_14">“ကိုယ်ထင်တယ် နွယ်။ ကိုယ်တို့တတွေဟာ ငွေတွေ၊ ရာထူးတွေ၊ ဂုဏ်ရှိန်တွေကို အဖော်အပေါင်းထားတဲ့ ဒီနေရာ၊ ဒီပတ်ဝန်းကျင်၊ ဒီအသိုင်းအဝိုင်းမှာ ကိုယ်တို့ဟာ တဖြည်းဖြည်း အထီးကျန် ဖြစ်လာပြီး အားငယ်ခဲ့ကြရပြီ၊ တုန်လှုပ်ခဲ့ရပြီ၊ တွေဝေခဲ့ကြရပြီ။ ဒီလို စိတ်ဝေဒနာ ဖိစီးတာနဲ့အမျှ ကိုယ်တို့ဘဝကပေါက်ဖွားလာတဲ့ မေတ္တာတရားတို့၊ သစ္စာတရားတို့၊ ယုံကြည်ချက်တို့၊ မျှော်လင့်ချက်တို့ ဆိုတာတွေဟာလည်း ယိမ်းယိုင်လာတယ်။ တွေဝေလာတယ်။ တချို့ ပျက်စီး ယိုယွင်းလာတဲ့အထိ ဆိုက်ရောက်လာတယ်လို့ ကိုယ်ထင်တယ်။ အစစအရာရာ အားငယ်၊ ကြောက်လန့်၊ တွေဝေနေရတဲ့ လှည့်စားတတ်တဲ့ နေရာမျိုးက ကင်းဝေးရာမှာသာ ကိုယ်တို့ဟာ အားတက် မြူးထူး ရွှင်ပျတဲ့ဘဝကို တည်ဆောက်ပြီး ဒီလိုဘဝမျိုးက သန့်စင်၊ စစ်မှန်တဲ့ မေတ္တာတရား၊ သစ္စာတရားဆိုတာနဲ့ မျှော်လင့်ချက်၊ ယုံကြည်ချက်တွေကို ဖန်တီးနိုင်လိမ့်မယ်လို့ လည်း ကိုယ်ယူဆတယ် နွယ်” </p>
	<p class="block_14">စင်စစ် သူ့မှာ ပြောစရာစကား မကုန်သေးသည်ကို သူသိသည်။ သည်လို သူ့ရင်ထဲ ရှိသမျှတွေကို သူပြောချမည်ဆိုသော စိတ်ကူးနှင့် နွယ့်ဆီကို လာခဲ့သည် ဖြစ်သောကြောင့် ယခုလို အားရပါးရ ပြောလိုက်ရသည်ကို သူ ကျေနပ်သည်။ သို့ပေမဲ့ ယခုပြောလက်စ စကားစသည် အလိုလို ပြတ်တောက်ရပြန်ပေပြီ။ စကားဆက်ကို ရှာပါ၏။ မတွေ့။ </p>
	<p class="block_14">ကိုကိုထွန်းသည် နွယ့်မျက်နှာကို တချက်မော့ပြီး ကြည့်သည်။ သည်တကြိမ်မှာ နွယ်နှင့် အတာအရှည် မျက်နှာချင်း မဆိုင်ဝံ့။ </p>
	<p class="block_14">နွယ့်မျက်လုံးများသည် တောက်ပ ရွှန်းစိုသည်။ </p>
	<p class="block_14">ယခုတော့လည်း နွယ်သည် ကိုကိုထွန်းနှင့်ပတ်သက်၍ များစွာ အံ့သြခြင်း မဖြစ်မိတော့ပေ။ ကိုကိုထွန်းပြောနေသော စကားတွေကို သူအလွယ်နှင့် အဓိပ္ပာယ်ပေါက်သည်လည်း ရှိ၏။ အဓိပ္ပာယ်ပေါက်ယောင် ထင်မှတ်ရသည်တို့လည်း ရှိ၏။ နားကိုလျှံ၍ သွားကြသည်များလည်း ရှိလေသည်။ မည်သို့ဖြစ်စေ ယခုလို ကိုကိုထွန်း စကားတွေ တစဉ်တိုက်ကြီး ပြောတတ်သည်များကို နွယ် မကြားရ၊ မကြုံရသည်မှာ ကြာမြင့်ခဲ့ပြီဖြစ်သောကြောင့် ယခုအခါ နွယ် ကျေနပ်သည်၊ ဝမ်းမြောက်သည်။ ပြီး သိသာခံစားလွယ်သော အသိစိတ်မှာ ထင်ဟပ်ကောင်း ထင်ဟပ်မည် ဖြစ်စေကာမူ အတွင်းစိတ်မှနေ၍ ကိုကိုထွန်းဆီက စကားတခွန်းခွန်းကိုလည်း နွယ် မျှော်လင့်သည်။ မျှော်လင့်ရခြင်းဟူသည် ကျေနပ်အားတက်ဖွယ်ရာချည်းဖြစ်သည်ဟု နွယ် နားလည်သည်။ ယခုပင် ရင်မှာ ပီတိလှိုင်းသည် လှုပ်ခတ်၏။ </p>
	<p class="block_14">ကိုကိုထွန်း၏မျက်နှာကို စေ့စေ့ကြည့်ပြီး ကိုကိုထွန်း၏ ပြောစကားကို တစိုက်စိုက် နားစွင့်ရသည့်အတွက် နွယ် ကြည်နူးသည်။ </p>
	<p class="block_14">ကိုကိုထွန်းသည် စီးကရက်ကို ထပ်ဖန်တလဲလဲ ဖွာရှိုက်ပြီး စီးကရက်တိုကို ဆေးလိပ်ပြာခွက်မှာ ထိုးခြေလိုက်၏။ နောက်ထပ် စီးကရက်တလိပ်ကို ထုတ်ယူ မီးညှိဖွာရှိုက်ရင်း နေရာမှ ထလိုက်သည်။ </p>
	<p class="block_14">ရုတ်တရက်တွင် နွယ့်အဖို့ ထိတ်လန့်တုန်လှုပ်ရ၏။ </p>
	<p class="block_14">“ကိုယ် ခုပြောနေတာတွေကို နွယ်သဘောပေါက်ရဲ့လား ဟင်” </p>
	<p class="block_14">ကိုကိုထွန်း၏ အမူအရာသည် ရပ်တည်ရာမရ ဖြစ်နေဟန် ရှိသော်လည်း အသံသည် ဆိတ်ငြိမ်လှ၏။ </p>
	<p class="block_14">နွယ်သည် ခေါင်းကို ညိတ်လိုက်သည်။ ယခုအခါ၌ နွယ်သည် မည်သည့်စကားမျှ မစွက်ဖက်လိုပေ။ ကိုကိုထွန်း ပြောသည်ကိုသာ ကြားလို၏။ </p>
	<p class="block_14">ကိုကိုထွန်းသည် နွယ်ခေါင်းညိတ် အဖြေပေးသည်ကို သတိမူခြင်း ရှိသည်၊ မရှိသည်ကို မဆိုနိုင်ပေ။ နေရာမှထကာ ထိုဧည့်ခန်း စားပွဲဝိုင်းအနီးမှာပင် ခေါက်တုံ့ခေါက်ပြန် လမ်းလျှောက်နေ ပြန်သည်။ တနေရာတွင် တုံ့ရပ်ကာ နံရံမှ နာရီကို စိုက်ကြည့်လိုက်မိသေးသည်။ ၈ နာရီ ကျော်လွန်နေပြီဖြစ်သော နာရီလက်တံများကို ကိုကိုထွန်း မြင်သော်လည်း ထိုနာရီလက်တံများသည် စိတ်အာရုံ၌ စွဲငြိခြင်း မရှိပေ။ သန္တာနွယ်သည် ကိုကိုထွန်းကို စူးစိုက်ကြည့်နေသည်။ ကိုကိုထွန်း၏ မျက်နှာပြင်သည် တည်ငြိမ်ရင့်ကျက်သောအသွင်ကို ဆောင်ထား၏။ ထိုလူသည် သူ့ဘဝနှင့် ပတ်သက်၍ အမှန် ဆင်ခြင်နားလည်မိပြီး ဖြစ်ထားမည်ဟု မှန်းဆရလေသည်။ </p>
	<p class="block_14">“ဒီနေရာမှာ ကိုယ် တခုကိုတော့ ပြောပါရစေ နွယ်” </p>
	<p class="block_14">ကိုကိုထွန်းသည် ခြေလှမ်းကို တုံ့ရပ်ပြီး နွယ့်ဆီသို့ မျက်နှာတူရူပြုကာ ပြောလိုက်၏။ နွယ်ကိုယ်တိုင် သူ့စကားကို နားစွင့်နေသည်ဟု နားလည်ရသည်ကြောင့် ထိုနေရာတွင် ခေါက်တုံ့ခေါက်ပြန် လျှောက်ရင်း </p>
	<p class="block_14">“ကိုယ်ဟာ လွန်ခဲ့တဲ့နှစ်လလောက်က တနေရာရာကိုသွားပြီး ကိုယ့်ဝတ္ထုတပုဒ်ကို အဆုံးသတ် ရေးနိုင်ဖို့ ကြိုးစားခဲ့တယ်။ ဒီဝတ္ထုအတွက် ဇာတ်ကောင်တွေကို စဉ်းစားခဲ့တယ်။ စာရေးဖို့ ကြံရွယ်တဲ့ လူတယောက်အနေနဲ့ ဇာတ်ကောင်တွေ ရွေးတဲ့နေရာမှာ ကိုယ့်ပတ်ဝန်းကျင်က လူတွေကို ပထမဆုံး အရေးထား စဉ်းစား မြော်ခေါ်ရစမြဲပဲလို့ ကိုယ်ထင်တယ်။ အဲဒီလိုနည်းနဲ့ ကိုယ်ဟာ ကိုယ့်ဝတ္ထုအတွက် ဇာတ်ကောင်တွေကို ဖန်တီးရင်း ကိုယ့်ပတ်ဝန်းကျင်က လူတချို့ရဲ့ စေတနာ၊ ဝေဒနာနဲ့တကွ အဲဒီလူတွေရဲ့ ဘဝအခြေအနေကိုပါ ကိုယ် ပူးဝင်စဉ်းစားကြည့်ခဲ့မိတယ်။ စင်စစ်တော့ ဒါဟာ စာရေးဖို့ ကြံရွယ်တဲ့ လူတယောက်အနေနဲ့ လိုအပ်တဲ့ အလုပ်တခုဖြစ်သလို လူတယောက်အနေနဲ့ လိုအပ်တဲ့ စိတ်ကူးဆင်ခြင်မှု အလုပ်တခုလို့လည်း ကိုယ်ယူဆတယ်။ ဒါကို နွယ် သဘောတူရဲ့လား”</p>
	<p class="block_14">သည်တခါ စကားအဆုံးမှာ ကိုကိုထွန်းသည် သူ့စကားကို ဖြတ်ကာ နွယ့်ဆီက စကားကို စောင့်လင့်သည်။ နွယ်သည် ကိုကိုထွန်းကို စူးစိုက်ကြည့်နေဆဲ ဖြစ်သည်။ </p>
	<p class="block_14">“ကိုယ်မေးတာကို ဖြေလေ” </p>
	<p class="block_14">ဆိုလာခါမှပင် နွယ်သည် ကိုကိုထွန်းအား တစုံတခု တုံ့ပြန် ဖြေဆိုရမည်အတွက် စဉ်းစားရသည်။ သို့သော် နွယ်သည် ကိုကိုထွန်း ဘာမေးခဲ့သည်ကို သတိ မရလိုက်မိ။ </p>
	<p class="block_14">“ဘာကိုဖြေရမှာလဲ ကိုထွန်း” </p>
	<p class="block_14">“ကိုယ်မေးခဲ့ပြီပဲ နွယ်၊ လူတွေဟာ ကိုယ်နဲ့ပတ်သက်တဲ့လူတွေ၊ ကိုယ့်ပတ်ဝန်းကျင်က လူတွေနဲ့ ပတ်သက်ပြီး စဉ်းစားဆင်ခြင်သင့်တယ်ဆိုတဲ့ အချက်ကို နွယ် သဘောတူရဲ့လားလို့” </p>
	<p class="block_14">နွယ်သည် ခေါင်းညိတ်လိုက်သည်။ </p>
	<p class="block_14">“ခေါင်းညိတ်အဖြေပေးရုံနဲ့ မလုံလောက်ဘူး နွယ်၊ တကယ်ကော နွယ် စဉ်းစားရဲ့လား။ အကဲဆတ်တဲ့သဘောနဲ့ ကိုယ့်စကားမှာ အပြစ်မြင်လွယ်တာမျိုး မဖြစ်ဘူးဆိုရင် ကိုယ်တခုတော့ ပြောမယ်နွယ်။ နွယ် ကိုအေးလွင်နဲ့ပတ်သက်ပြီး ဘာဖြစ်လို့ မေ့လျော့ပစ်ပယ်တဲ့သဘော မွေးရတာလဲဟင်” </p>
	<p class="block_14">သည်စကားကို ကြားရသောအခါ နွယ် အမှန်ပင် တုန်လှုပ်သည်။ </p>
	<p class="block_14">ကိုကိုထွန်းသည် နွယ်နှင့် မျက်နှာချင်းဆိုင် ကုလားထိုင်နောက်မှီကို လက်ထောက် မတ်တတ်ရပ်လျက် ရှေ့တည့်တည့်မှ နွယ့်မျက်နှာရိပ် မျက်နှာကဲကို ဖမ်းယူကြည့်သည်။ ယခုတကြိမ်၌ နွယ်မျက်လွှာချသည် ဆိုရုံခါမျှနှင့် ကိုကိုထွန်းသည် နွယ့်ဝေဒနာကို အကဲဖမ်းမိဟန် ထင်ရ၏။ </p>
	<p class="block_14">“ဒီမှာ နွယ်။ ကိုယ်ဟာ လွန်ခဲ့တဲ့ နှစ်လအတွင်းမှာ ကိုယ့်ကိုယ်ကိုယ် ရှာဖွေခြင်းပြုခဲ့ရသလို တချိန်တည်းမှာပဲ ကိုယ်နဲ့အတူ ပျောက်ဆုံးနေတဲ့ နွယ်နဲ့ ကိုအေးလွင်ကိုပါ ရှာကြည့်ခဲ့ပါတယ်။ </p>
	<p class="block_14">“စောစောက ကိုယ်ပြောသလိုပဲ နွယ်။ တကယ်တမ်း ကိုယ်အထင်ကြီးရမယ်ဆိုရင် ကိုယ်ဟာ ကိုအေးလွင်ရဲ့ဘဝမျိုး၊ ကိုအောင်သူရဲ့ဘဝမျိုးကို အထင်ကြီးမိတယ်။ သူတို့ဆီက စေတနာ၊ ဝေဒနာတွေကို ကိုယ်နားလည်နိုင်တယ်လို့ မှတ်ထင်လာခဲ့တယ်။ စဉ်းစားကြည့်ပါ နွယ်။ တဖက်က ကြည့်ရင် ကိုအေးလွင်ဟာ နွယ်နဲ့ ပတ်သက်ပြီး စိတ်ကူးယဉ် တမ်းတခြင်းကို ဖြစ်ခဲ့တယ်လို့ ထင်ချင်ထင်စရာရှိတယ်။ သို့မဟုတ်လည်း ကိုအေးလွင်ဟာ နွယ့်ကို နားလည်သဘောပေါက်ခြင်း မရှိတာဘဲလို့ ထင်မှာပဲ။ အဲ နွယ်ကိုယ်တိုင်က နွယ့်ရင်ထဲမှာရှိတဲ့ စိတ်ဆန္ဒကို ပြောလိုက်ပြီဖြစ်တဲ့ အတွက် ကိုအေးလွင်ဟာ နွယ့်ကို သဘောပေါက် နားလည်ခြင်း ဖြစ်သင့်ပြီလို့လည်း ယူဆနိုင်တယ်။ ဒါပေမဲ့ တခြားဘက်မှာ ကြည့်ပြန်တော့ ကိုအေးလွင်တို့လို လူတွေရဲ့ဘဝက ပေါက်ပွားလာတဲ့ မေတ္တာတရား၊ သစ္စာတရား၊ ယုံကြည်ချက်၊ မျှော်လင့်ချက်တွေကို ကိုယ်တို့ နားလည်လက်ခံ သဘောပေါက်သင့်တယ်လို့ ကိုယ်ယူဆတယ်။ </p>
	<p class="block_14">“တကယ်တော့ ဒါဟာ ကိုအေးလွင် တယောက်တည်းနဲ့ မပတ်သက်ဘူး နွယ်။ ကိုအေးလွင်နဲ့တကွ သူ့ပတ်ဝန်းကျင် တခုလုံးအပေါ်မှာ ကိုယ်အထင်ကြီး လေးစားမိတဲ့ သဘောထားပဲ။ ဒါကြောင့် ကိုယ်ဟာ ပွေးလှကို ပြန်သင့်တယ်လို့ ဆုံးဖြတ်တယ် ကိုအေးလွင်တို့ ဘဝနဲ့ ပေါင်းစပ်သင့်တယ်လို့လည်း မှတ်ယူတယ်။ </p>
	<p class="block_14">“ဒီမှာ နွယ်။ ခုအချိန်မှာ အမှန်အတိုင်း ကိုယ်ပြောရမယ်ဆိုရင် ကိုယ်ဟာ နွယ့်ဆီက တမုဟုတ်ချင်း ဆုံးဖြတ်တုံ့ပြန်မယ့်စကားကို မရယူသင့်သေးဘူး၊ နွယ် စဉ်းစားစေချင်တဲ့ အစိတ်အပိုင်းတွေကိုသာ ကိုယ်ပြောပါရစေ” </p>
	<p class="block_14">ကိုကိုထွန်းသည် နွယ့်ကို မကြည့်ဘဲ နှုတ်ငုံကျက်မှတ်ထားသော စကားလုံးများကို ကရားရေလွှတ် တတွတ်တွတ် ပြန်ကြားနေသကဲ့သို့ ပြောဆိုရာမှ နွယ်နှင့် မျက်နှာချင်းဆိုင်တွင် ရပ်လျက် နွယ့်မျက်နှာကို စေ့စေ့ကြည့်လိုက်ပြန်သည်။ </p>
	<p class="block_14">နွယ်သည် တချိန်လုံးဆိုသလို ကိုကိုထွန်း ပြောသမျှ စကားများကို နားထောင်ရင်း ကိုကိုထွန်း ခေါက်တုံ့ခေါက်ပြန် လျှောက်နေသည်ကို စေ့စေ့ကြည့်နေရာမှ ကိုကိုထွန်း မျက်နှာချင်းဆိုင်လာသည် နှင့် မျက်လွှာကို ချပစ်လိုက်သည်။ </p>
	<p class="block_14">ရင်ထဲမှာ တလှပ်လှပ် ဖြစ်နေ၏။ ကိုကိုထွန်းသည် နွယ့်ကို အတန်ကြာ စူးစိုက်ကြည့်ပြီး နေရာမှ ထွက်ခွာကာ ခေါက်တုံ့ခေါက်ပြန် လျှောက်ရင်း စကားဆက် ပြန်သည်။ </p>
	<p class="block_14">“ကိုယ်ဟာ တချိန်က ကိုအေးလွင်နဲ့ပတ်သက်လို့ မနာလို၊ မရှုဆိတ် ဖြစ်ခဲ့ရတယ်ဆိုတာ မှန်တယ်လို့ ထားလိုက်ပါ။ ဒါဟာလည်း နွယ်နဲ့ သက်ဆိုင်တဲ့အပိုင်းပါ နွယ်။ ဒါကို နွယ်လည်း နားလည်သဘောပေါက်နိုင်ပါတယ်။ ကိုအေးလွင်လည်း နားလည်သဘောပေါက်နိုင်ပါတယ်။ အပွင့်လင်းဆုံး ပြောကြစတမ်းဆိုရင် ကိုယ်ဟာ နွယ့်ကို ချစ်ခဲ့တယ်။ နွယ်နဲ့ပတ်သက်ပြီး စိတ်ဆင်းရဲ ပင်ပန်းခြင်း ဖြစ်ခဲ့ရတယ်။ ဒါပေမဲ့ စိတ်ကူးယဉ် ဂျပန်ကဗျာတပုဒ်ထဲကလိုပဲ ကိုယ်ဟာ မျက်ရည်စကို အင်္ကျီလက်ဖျားနဲ့ ပွတ်သုတ်ရဖန် များလွန်းလို့ အင်္ကျီလက်ဖျားမှာ မျက်ရည်စတွေ ရွှဲရွှဲစိုနေတာ တောင်မှ ကိုယ့်ကိုယ်ကိုယ် သူရဲကောင်းကြီး ထင်မှတ်နေခဲ့တယ်။ နွယ့်ကို ချစ်မိပြီလို့ တခြားလူ တယောက်က ပြောခဲ့တဲ့အချိန်မှာ ကိုယ့်အနေနဲ့ ပြောပိုင်ခွင့် ဆုံးရှုံးပြီလို့ အထင်ရောက်ခဲ့တယ်။ တကယ်တော့ ကိုယ်ဟာ နွယ့်ကို ချစ်နေခဲ့မိတယ်။ ခုတိုင်အောင် ချစ်နေသေးတယ်ဆိုတဲ့ စကားကို ပြောသင့်ပြီလို့ ထင်တယ်။ ဒါဟာ မရေရာတဲ့စကားဆိုရင် ကိုယ်ပြင်ပြီး ပြောပါရစေ နွယ်။ ကိုယ် နွယ့်ကို ချစ်တယ်။ </p>
	<p class="block_14">“ဒါပေမဲ့ ကိုယ့်မေတ္တာတရားဟာ ကိုအေးလွင်ရဲ့မေတ္တာတရားထက် ပိုကဲပါတယ်ဆိုတဲ့ အသုံးအနှုန်းမျိုးကိုတော့ ကိုယ် မသုံးချင်ဘူး။ </p>
	<p class="block_14">“ဒီတော့ နွယ်” </p>
	<p class="block_14">ကိုကိုထွန်းသည် နွယ်ရှေ့မှာ ရပ်လိုက်ပြန်၏။ နွယ်သည် မျက်လွှာကို ချပြန်သည်။ </p>
	<p class="block_14">“ဒီမှာ နွယ်၊ မျက်နှာတချက်မော့ပါ” </p>
	<p class="block_14">သည်အခါ နွယ်သည် ကိုကိုထွန်းအမိန့်ကို နာခံသည်။ </p>
	<p class="block_14">“အခု ကိုယ်သွားမယ် နွယ်၊ ကိုယ် နွယ့်ကို လာပြီးနှုတ်ဆက်တာပဲ၊ အခု ကိုယ်ပြောခဲ့တဲ့ စကားတွေကို နွယ် စဉ်းစားပါ။ နောက်ဆုံးတချက် နွယ် စဉ်းစားစေချင်တာက နွယ့်လို ဆရာဝန် တယောက်အဖို့ လူမမာဆိုတာမျိုးဟာ ရန်ကုန်မြို့လယ်ကောင်မှာမှ ရှိတာမဟုတ်ပါဘူး နွယ်။ ပွေးလှလို တောမြို့တဝိုက်မှာလည်း လူမမာတွေဟာ အများကြီး ရှိကြတယ်။ လူတွေရဲ့ ကျန်းမာရေး ဆိုတဲ့နေရာမှာ ရန်ကုန်က လူတွေအတွက်သာလျှင် အရေးကြီးတာ မဟုတ်ဘူး နွယ်။ ပွေးလှလိုနေရာက လူတွေအတွက်လည်း အရေးကြီးပါတယ်။ ရန်ကုန်လိုနေရာမှာ ဆရာဝန်တွေ အများကြီး ရှိပေမဲ့ ပွေးလှလိုနေရာက လူတွေအတွက်ကျတော့ ဆရာဝန်တွေ အများကြီး မရှိတာ သေချာတယ် နွယ်။ </p>
	<p class="block_14">“ဒီတော့လေ။ ကိုယ် ခု တရက်နှစ်ရက်အတွင်းမှာ ပွေးလှကို သွားမယ်။ ကိုယ်တို့ ကိုအေးလွင်တို့နဲ့အတူ အဲဒီနေရာကလူတွေဟာ နွယ့်လို စိတ်ရင်းစေတနာကောင်းနဲ့ ဆရာဝန်မ တယောက်ကို မျှော်လင့်စောင့်စားနေကြမယ် နွယ်။ ဒီတော့ ဒီကမ္ဘာမြေမှာ တနေရာရာက လူတွေဟာ နွယ့်ကို မျှော်လင့်စောင့်စားနေကြတယ်လို့ နွယ် ယုံကြည်စေချင်ပါတယ်။ ဒီနေရာမှာ ကိုယ်တို့၊ ကိုအေးလွင်တို့နဲ့အတူ လူအားလုံးက နွယ့်ကို စစ်မှန်တဲ့မေတ္တာ၊ ယုံကြည်ချက်၊ မျှော်လင့်ချက်တွေနဲ့ ဆီးကြိုနေကြလိမ့်မယ်လို့ နွယ် နားလည်စေချင်ပါတယ်။ </p>
	<p class="block_14">“ဒါကြောင့် ကိုယ်တို့ဆီကို နွယ်လာခဲ့ဖို့ စဉ်းစားစေချင်တယ် နွယ်။ အဲဒီကျတော့မှပဲ ကိုယ်တို့နှစ်ယောက်စလုံးဟာလည်း နွယ့်ဆီက အဆုံးအဖြတ်တခုကို လှိုက်လှဲတဲ့အပြုံးနဲ့ အတူ ခံယူနိုင်လိမ့်မယ်လို့လည်း ကိုယ်တို့နှစ်ယောက်စလုံး မျှော်လင့်ထားကြမယ်။ နွယ် နားလည်ရဲ့လား ဟင်။ စဉ်းစားပါ နွယ်။ ကိုယ်ဟာ ဒီစကားတွေ ပြောနိုင်ဖို့ အချိန်ယူ စဉ်းစားခဲ့သလို နွယ်လည်း ကိုယ်နဲ့ ကိုအေးလွင်အတွက် ပြောပြဖို့ စကားတွေကို စဉ်းစားခဲ့ပါ နွယ်” </p>
	<p class="block_14">ပြောပြောဆိုဆိုပင် ကိုကိုထွန်းသည် ကုလားထိုင်တွင်ရှိသော သူ့လွယ်အိတ်နှင့် စားပွဲပေါ်က ဆေးလိပ်ဘူးကို လှမ်းယူလိုက်ပြီး </p>
	<p class="block_14">“ဒါပဲ နွယ်၊ ကိုယ် သွားမယ်၊ ကိုယ်တို့ ပွေးလှကနေပြီး နွယ့်ကို စောင့်နေကြမယ် နွယ်” </p>
	<p class="block_14">စကားဆုံးသည်နှင့် ကိုကိုထွန်းသည် နွယ့်ကို စေ့စေ့ကြည့်နေပြီး ခဏအတွင်းမှာပင် နေရာမှ ထွက်ခွာလေတော့သည်။ </p>
	<p class="block_14">သန္တာနွယ်သည် နေရာတွင်ရပ်လိုက်၏။ နှုတ်ဖျားမှ စကားစသည် လျှံကျ လာအံ့ဆဲဆဲမှာပင် ကိုကိုထွန်းသည် အိမ်ပြင်သို့ ထွက်သွားလေသည်။ </p>
	<p class="block_14">နွယ့်ရင်မှာ ဝေဒနာလှိုင်းတို့သည် ယောက်ယက်ခတ်နေကြလေ၏။ </p>
	<p class="block_14">ပတ်ဝန်းကျင်သည် ဆိတ်ငြိမ်နေဆဲ ဖြစ်လေသည်။ </p>
	<p class="block_6">◾</p>
	<p class="block_14">ကိုကိုထွန်း၏ခန္ဓာကိုယ်သည် ပိုမိုသွက်လက် ဖျတ်လတ်နေလေပြီ။ ယခုတော့လည်း သူသည် ရွာအံ့သောမိုးကိုပင်လျှင် သတိမထားပြီ။ </p>
	<p class="block_14">မှန်သည်။ သူ့အဖို့ နွယ်နှင့်ပတ်သက်၍ နှစ်ကာလကြာမြင့်စွာ မျိုသိပ်ထားခဲ့ရသော စကားများ၊ အမှန်အတိုင်း ဆိုရလျှင် ပုန်းကွယ်ငုပ်လျှိုးနေသော စကားများ၊ တိတိပပ ဆိုရပါမူ သူ့ဘဝ၊ သူ့အမြင်၊ သူ့အသိ၊ သူ့ဝေဒနာ အလုံးစုံနှင့် စပ်ဆိုင်သော စကားများကို အားရပါးရ ဆိုခဲ့ရသည်ကြောင့် ပင်ပန်းနွမ်းနယ်ခြင်းကို သူ မေ့လျော့သည်။ </p>
	<p class="block_14">ယခု သူ ကိုအောင်သူထံသို့ သွားမည်။ </p>
	<p class="block_14">ကိုအောင်သူကို သူမတွေ့ရသည်မှာ ကြာပြီဖြစ်သည်။ လွန်ခဲ့သော နှစ်လအတွင်း သူသည် ကိုအောင်သူအား မည်သည်မျှ အသိမပေးဘဲ ပျောက်ကွယ်နေခဲ့သည့်အတွက် ကိုအောင်သူသည် သူ့အား ပြစ်တင် အမျက်ထားသောစကား ဆိုကောင်းဆိုမည်ဖြစ်သည်။ မည်သို့ဖြစ်စေ ထိုလူသည် သူနှင့်ပတ်သက်လျှင် မည်သည့်အဖြစ်မျိုးကိုမျှ အရှည်အကြာ စွဲမြဲထားတတ်သည်ကား မဟုတ်ပေ။ ထိုကြောင့် ကိုအောင်သူနှင့် တွေ့ရမည်အတွက် သူသည် မည်သည့် စိတ်အနှောင့်အယှက်မျှ မဖြစ်လိုပေ။ </p>
	<p class="block_14">ယခု သူ့လွယ်အိတ်တွင် စာမူပါသည်။ သူသည် ဤစာမူကို ကိုအောင်သူ၏လက်တွင် ထိုးအပ်လိုက်ပြီး သူ ဤဝတ္ထုအတွက် ခရီးထွက်နေခဲ့သည် ဆိုရုံမျှဖြင့် ကိုအောင်သူသည် သူ့ကို အပြစ်လွတ်ငြိမ်းခွင့်ပေးမည် ဖြစ်လေသည်။ </p>
	<p class="block_14">သည်တော့ ကိုအောင်သူ့ကို နှုတ်ဆက်စကား ဆိုမည်။ ယနေ့တည၊ မနက်ဖြန်တရက်။ ထို့ထက် လိုအပ်ပါက နောက်တနေ့အထိ ကိုအောင်သူနှင့် အတူနေမည်။ ပြီးလျှင် ပွေးလှသို့ သွားမည်။ </p>
	<p class="block_14">သူ့စိတ်ကူးမှာ ဒါပဲ။</p>
	<p class="block_14">ယခု စိတ်နှလုံး ထိခိုက်တုန်လှုပ်ဖွယ်ရာ အလုံးစုံသည် ဆုံးခန်းတိုင်ပြီဟု သူ ယူဆထားပြီး ဖြစ်၏။ </p>
	<p class="block_14">သို့ပါလျက် </p>
	<p class="block_14">“အေး၊ ဒါပေမဲ့ မောင်ရင့်ကို ကိုယ်တခုတော့ ပြောရဦးမယ်” </p>
	<p class="block_14">ဟူသော စကားကို ကြားရစဉ်က ကိုကိုထွန်း ထူးထူးခြားခြား တုန်လှုပ်ခြင်း မဖြစ်ရစေကာမူ ကိုအောင်သူက </p>
	<p class="block_14">“အကြောင်းကတော့ တခြားမဟုတ်ဘူး၊ ကိုမြမောင်ရဲ့ ကိစ္စပဲ” </p>
	<p class="block_14">စကားဆက်လာသည်နှင့် ကိုကိုထွန်းသည် ကိုအောင်သူ့စကားမှာ စိတ်ဝင်စားရလေတော့ သည်။ </p>
	<p class="block_14">“ကိုမြမောင်၊ ဟုတ်လား၊ ဟို ဆိုက်ကားသမား ကိုမြမောင်လား” </p>
	<p class="block_14">ဟူသော အမေးစကားကို ကသောကမျော မေးမိသည်။ </p>
	<p class="block_14">“ဟုတ်တယ်။ လွန်ခဲ့တဲ့တလက ကိုမြမောင် ဒီကိုလာတယ်။ အကြောင်းက မောင်ရင့်ကို တွေ့ချင်လို့တဲ့။ ပထမတကြိမ်တော့ ကိုယ်လည်း သာမန်ပဲလို့ ထင်တယ်။ လွန်ခဲ့တဲ့ ၁ဝ ရက်က ကျတော့ သူ နောက်တကြိမ် လာပြန်တယ်။ မနေ့တနေ့ကလည်း သူလာသေးတယ်။ ကိုယ်လည်း မောင်ရင့်ကို ဘယ်သွားပြီး ခြေရာခံရမှန်း မသိဘူး။ နွယ့်ဆီမှာ စုံစမ်းဖို့ သတိရသေးတယ်။ ဒါပေမဲ့ မောင်ရင် ရန်ကုန်မှာရှိရင် နွယ့်ထက် ကိုယ်သာလျှင် သိရမှာဖြစ်တဲ့အတွက် မောင်ရင် ရန်ကုန်မှာ မရှိဘူး နားလည်တာကြောင့် ကိုယ် မောင်ရင့်ကို စောင့်နေတာပဲ” </p>
	<p class="block_14">ဆိုသော စကားများကို ဆက်၍ပြော၏။ </p>
	<p class="block_14">ကိုကိုထွန်းအဖို့တော့လည်း အတွေးနောက်ကျုရလေပြီ။ </p>
	<p class="block_14">မြမောင် သူ့ထံသို့ အဘယ်ကြောင့် လာရောက်တွေ့ရသနည်း။ သူ စဉ်းစားရပြီ။ သည်အခါ အတွေးအာရုံသို့ ပေါက်စမသည်လည်း ရောက်လာ၏။ </p>
	<p class="block_14">သို့သော် သူသည် မြမောင်နှင့်ပတ်သက်၍လည်းကောင်း၊ ပေါက်စမနှင့်ပတ်သက်၍ လည်းကောင်း ဆက်၍မတွေးချင်။ ယခုအခြေအနေကျမှတော့လည်း ပြီးပြီးသား ဇာတ်လမ်းကို သူ မဆက်ချင်။ </p>
	<p class="block_14">ထိုကြောင့် ဤကိစ္စကို သာမန်ကိစ္စအဖြစ် အမှတ်ထားကာ သည်ညမှာပင် မေ့ဖျောက်၏။ ပျောက်သယောင်ထင်ရ၏။ သို့ပေမဲ့ နံနက်ခင်း အိပ်ရာမှ ထသောအခါ သည်လူနှစ်ယောက်ကို သတိရပြန်သည်။ </p>
	<p class="block_14">“နေပါဦး ကိုအောင်သူ၊ ကိုမြမောင်က ကျွန်တော့်ကို တွေ့ချင်တယ်ဆိုတာ ဘာကိစ္စတဲ့လဲ” </p>
	<p class="block_14">ဟူသော အမေးကို သူ စ၍ မေးဖြစ်သည်။ </p>
	<p class="block_14">“ဒါတော့ ကိုယ်လည်းမသိဘူး ကိုထွန်း၊ ဒါပေမဲ့ ကိုမြမောင်ဟာ မောင်ရင့်ကို သိပ်တွေ့ချင်ပုံ ပေါ်တာတော့ အမှန်ပဲ” </p>
	<p class="block_14">ဆိုလာသောအခါ သူ ဆက်မမေးဖြစ်။ အတွေးမှာက တကယ်တမ်း မပြတ်။ </p>
	<p class="block_14">နံနက် နေအတော်မြင့်ခါမှပင် အတွေးပြတ်သည်ဟု ကိုကိုထွန်း အထင်ရောက်သည်။ </p>
	<p class="block_14">မည်သို့ ဖြစ်စေ မိမိကိုယ်ကိုယ် အရာခပ်သိမ်း၌ ပြတ်သားတိကျပြီဟု ယူဆသည်လည်းဖြစ်၊ မည်သည့် အရေးကိစ္စမျိုးကိုမဆို ရင်ဆိုင်ခံ့သောသတ္တိမျိုး ပိုင်ဆိုင်ပြီဟု မှတ်ယူသည်လည်း ဖြစ်သောကြောင့် သူသည် မြမောင်နှင့် တွေ့ဆုံသင့်သည် ဆုံးဖြတ်၏။ ပေါက်စမနှင့် ပတ်သက်၍ မည်သည့် အခြေအနေကိုမဆို သူ ရင်ဆိုင်ဖို့ အသင့်ရှိရမည်ဟုလည်း သူ့ကိုယ်သူ ညွှန်ကြား၏။ </p>
	<p class="block_14">စင်စစ် ယခုအချိန်မျိုးတွင် မြမောင်သည် ဆိုက်ကားနင်း ထွက်နေမည်ဖြစ်၏။ သူသည် မြို့တွင်းမှာဆိုပါက နေ့လယ်ပိုင်းတွင် အိမ်သို့ ပြန်လာတတ်လေ့မရှိ။ မြို့တွင်း၌ မဟုတ်ပါမူ သူသည် တခါတရံ နေ့ခင်းနေ့လယ်၌ အိမ်သို့ပြန်၍ အနားယူတတ်၏။ အကြောင်းမည်သို့ပင်ဖြစ်စေကာမူ မြမောင်သည် ယခုအချိန်မျိုးတွင် အိမ်မှာ ရှိနိုင်ဦးမည်ကား မဟုတ်ပေ။ အိမ်ပြန်၍ နားစေကာမူ နေ့လယ် ၁၂ နာရီလောက်မှ သူပြန်လာတတ်သည်။ ယခုကိစ္စမှာ မြမောင်က တွေ့လိုသည် မှန်၏။ သို့သော် ပေါက်စမနှင့် ပထမတွေ့ခြင်းဖြင့် မြမောင်နှင့် မည်သို့ရင်ဆိုင်ရမည်ကိုလည်း ကြိုတင် သိရှိနိုင်၏ဟု ကိုကိုထွန်း ယူဆသည်။ </p>
	<p class="block_14">ထို့ကြောင့် ကိုကိုထွန်းသည် မြမောင် ရှိနိုင်သည်၊ မရှိနိုင်သည်ကို အချိန်ယူ စဉ်းစားမနေဘဲ မြမောင်နေသော တဲအိမ်ငယ်သို့ လာဖြစ်ခဲ့လေသတည်း။ </p>
	<p class="block_14">တဲရှေ့မှ မြမောင်ကို တွေ့ရသောအခါ ရုတ်တရက် ထူးခြားသည် ထင်သေး၏။ သို့သော် ထိုအထင်သည် ချက်ချင်း ပျောက်သွား၏။ မြမောင်၏မျက်နှာသည် ညှိုးငယ်သောအသွင်ကို ဆောင်သည်။ သူ့ကို မြင်နေရပြီ မှန်ပါလျက် မြမောင်၏ အသွင်သဏ္ဌာန်မှာ မလှုပ်မချောက်နိုင်သည် ထင်ရ၏။ </p>
	<p class="block_14">မြမောင်သည် သူ့အား ဆီးကြိုနှုတ်ဆက်ခြင်း မပြု။ မလိုလားသောအမူအရာလည်း မပြ။ သူရောက်လာခြင်းအတွက် မည်သို့မျှ ထူးခြားခြင်း ရှိဟန်မတူပေ။ </p>
	<p class="block_14">“ကိုမြမောင် ကနေ့ ဆိုက်ကားမထွက်ဘူးနော်” </p>
	<p class="block_14">ဟူသော နှုတ်ဆက်စကားကို ဆိုသည်။ ပြောပြောဆိုဆိုပင် မြမောင် ထိုင်နေသော တဲရှေ့ပိုင်း ဝါးကြမ်းပြင်မှာ ဝင်၍ထိုင်၏။ </p>
	<p class="block_14">မြမောင်က သူ၏ခန္ဓာကိုယ်ကို နောက်သို့ ကျုံ့ပေးကာ ကိုကိုထွန်းအတွက် နေရာပေးသည်။ </p>
	<p class="block_14">“အမေ အတော်ပဲ အသည်းအသန် ဖြစ်နေတယ် ကိုကိုထွန်း” </p>
	<p class="block_14">ထိုစကားကို လေးတွဲ့ နှေးကွေးစွာ ပြောလာ၏။ </p>
	<p class="block_14">“ဪ” </p>
	<p class="block_14">ကိုကိုထွန်းသည် သူနှင့် မည်သို့မျှ ပတ်သက်ခြင်း မရှိသလို ခပ်ညည်းညည်း ပြောလိုက်၏။ </p>
	<p class="block_14">ထိုနောက် သူတို့နှစ်ယောက်သည် စကားစ ပြတ်သွားပြန်သည်။ ကိုကိုထွန်းသည် တဲငယ်၏ အတွင်းပိုင်းသို့ လှမ်းကြည့်လိုက်မိသည်။ ပေါက်စမ ရှိမရှိ သိလိုသောသဘော ပါသည် မပါသည် မဆိုနိုင်ပေ။ </p>
	<p class="block_14">တဲအိမ်ငယ်သည် တိတ်ဆိတ်နေ၏။ </p>
	<p class="block_14">ကိုကိုထွန်းသည် ဘာကိုမျှ မကြားရ။ </p>
	<p class="block_14">“ခင်ဗျား အမေ့ကို သွားတွေ့ပါ ကိုကိုထွန်း၊ ခင်ဗျားကို အမေ တွေ့ချင်နေတယ်”</p>
	<p class="block_14">မြမောင်ဆီက စကားစသည် တဲအိမ်တွင်းသို့ ရောက်နေသော ကိုကိုထွန်း၏ အာရုံကို လွှဲပြောင်းသွားစေ၏။ ကိုကိုထွန်းသည် မြမောင်၏စကားကို ရုတ်တရက် နားမလည်နိုင်ဘဲ ကြောင်အအ ဖြစ်နေပြန်လေသည်။ </p>
	<p class="block_14">“ကျုပ် ခင်ဗျားကိုတွေ့ဖို့ ဦးအောင်သူရဲ့အိမ်ကို သုံးခေါက်ရောက်တယ်၊ အဲဒီကတည်းက အမေဟာ မမာမကျန်း ဖြစ်နေတာပဲ” </p>
	<p class="block_14">မြမောင်သည် ကိုကိုထွန်းကို မကြည့်ဘဲ အဝေးဘက်သို့ လှမ်းမျှော်ကြည့်ရင်း ပြောနေရာမှ ကိုကိုထွန်းဘက်သို့ မျက်နှာမူလိုက်ပြန်သည်။ စကားစကို မဆက်သေးဘဲ ကိုကိုထွန်းကို စိုက်ကြည့်နေပြန်၏။ </p>
	<p class="block_14">“ဒီမှာ ကိုကိုထွန်း၊ ခင်ဗျား မြိုင်သာယာက အရေးပိုင်ဦးထွန်းတင်ရဲ့သားပဲနော်” </p>
	<p class="block_14">ကိုကိုထွန်းသည် ဘာမျှနားမလည်နိုင်သလို ကြောင်အအ ဖြစ်နေရလေသည်။ အတန်ကြာမှ ခေါင်းကို ညိတ်ပြီး အဖြေပေးလိုက်သည်။ </p>
	<p class="block_14">“ဒီလိုဆိုရင် ကျုပ် ခင်ဗျားဆီက တခုသိချင်တယ် ကိုကိုထွန်း” </p>
	<p class="block_14">“ဆိုစမ်းပါဦး” </p>
	<p class="block_14">အမှတ်မထင် ပြောလိုက်မိသည်။ </p>
	<p class="block_14">“ခင်ဗျားအဖေနဲ့ ကျုပ်အမေဟာ သိခဲ့ဖူးကြသလား၊ ဒါမှမဟုတ် ခင်ဗျားနဲ့ ကျုပ်အမေဟာ အရင်က သိခဲ့ဖူးကြသလား” </p>
	<p class="block_14">ကိုကိုထွန်း နားရှုပ်ရလေပြီ။ </p>
	<p class="block_14">မြမောင်သည် ကိုကိုထွန်းကို စိုက်ကြည့်နေ၏။ </p>
	<p class="block_14">အတန်ကြာ တိတ်ဆိတ်နေပြန်သည်။ </p>
	<p class="block_14">“ကျွန်တော် ဘယ်လိုလုပ် ပြောနိုင်မှာလဲ ကိုမြမောင်၊ အင်း ဟိုတုန်းက ခင်ဗျားနဲ့ ကျွန်တော့်ညီ ရန်ဖြစ်တုန်းက ခင်ဗျားအမေကို တွေ့ဖူးတာပဲ ရှိတယ်” </p>
	<p class="block_14">“ဟုတ်တယ်၊ ကျုပ်လည်း ဒါပဲ စဉ်းစားရတယ်” </p>
	<p class="block_14">မြမောင်သည် စကားစကိုဖြတ်ပြီး အတန်ကြာ စဉ်းစားနေရာမှ </p>
	<p class="block_14">“ကဲလေ ဘာပဲဖြစ်ဖြစ်ပေါ့ဗျာ၊ နောက်တော့ သိကြရမှာပေါ့၊ အခုလောလောဆယ်တော့ ခင်ဗျား အမေ့ကို ဝင်ပြီးတွေ့ပါ။ အမေဟာ ခင်ဗျားကို ဦးထွန်းတင်ရဲ့သားမှန်း သိရကတည်းက တွေ့ချင်နေပုံရတယ်။ အဲဒါ သူ အိပ်ရာထဲမှာ လဲတာနဲ့ ခင်ဗျားကို အခေါ်ခိုင်းတယ်” </p>
	<p class="block_14">ကိုကိုထွန်းသည် ဘာကိုမျှ အတွေးစ မဖမ်းမိနိုင်ဘဲ ဖြစ်နေရလေပြီ။ </p>
	<p class="block_14">“သွားလိုက်ပါ ကိုကိုထွန်း၊ အမေဟာ အချိန်မရွေး ပျက်စီးနိုင်တဲ့အချိန်မျိုးမှာ ကျုပ်တို့ စဉ်းစားစရာတွေကို နောက်မှပဲ စဉ်းစားကြတာပေါ့၊ လာဗျာ” </p>
	<p class="block_14">မြမောင်က ပြောပြောဆိုဆို ထပြီး သူ့ကို ဦးဆောင်ခေါ်နေသည့်အချိန်အထိ ကိုကိုထွန်းသည် အတွေးပျောက်ကာ ယောင်ကြောင်ကြောင် ဖြစ်နေရလေသည်။ </p>
	<p class="block_14">အဆုံးကျတော့လည်း မြမောင် ရှေ့ဆောင်ရာသို့ သူလိုက်ခဲ့ရသည်။ တဲ၏ နောက်ဖေးပိုင်း အခန်းသည် အလင်းရောင် အားနည်း၏။ ကြမ်းပြင်သည် ခနော်ခနဲ့နိုင်လှပေသည်။ </p>
	<p class="block_14">လူမမာသည် အသက်ရှင်နေသေးသည်မှ ဟုတ်ပါလေစဟု ထင်ရလောက်အောင် အင်အား ဆုတ်ယုတ်နေပေပြီ။ မျက်လုံးကို မှေးမှိတ်ထား၏။ ထိုလူမမာ အမယ်အိုသည် သူ့အခန်းတွင်းသို့ လူနှစ်ယောက် ဝင်ရောက်လာသည်ကို သတိထားမိခြင်း ရှိဟန်မတူပေ။ </p>
	<p class="block_14">ယခုအခါတွင် ဒေါ်အေးငြိမ်း၏အသက်သည် ၅၀ တွင်းသို့ ချဉ်းခဲ့ပေပြီ။ သူ့လိုလူမျိုးအဖို့ တဘဝအတွင်းမှာပင် အဖြစ်အပျက် အမျိုးမျိုးကို ဖြတ်သန်း ကျော်လွှားခဲ့ရပြီ ဆိုတော့လည်း စိတ်ရော ခန္ဓာကိုယ်သည် ကာလကြာမြင့်စွာကတည်းက ပင်ပန်းနွမ်းနယ်ခဲ့ရပြီးဖြစ်၏။ သို့ဖြင့် ဒေါ်အေးငြိမ်းသည် လွန်ခဲ့သော တနှစ်၊ နှစ်နှစ်လောက်ကတည်းက တရှောင်ရှောင်နှင့် မမာမကျန်း ဖြစ်ခဲ့ရ၏။ သားဖြစ်သူ ဆိုက်ကားနင်းနေချိန်တွင် သူ ဈေးတောင်းခေါင်းရွက်ကာ နှစ်ဝမ်းစာမှ လေးဝမ်းစာ ဖြစ်လာသည့် ဤတဲအိမ်ငယ်၏ ဝမ်းရေးကို ရှာဖွေခဲ့ရသည် ဆိုတော့လည်း တရှောင်ရှောင် မမာနေသည့်ကြားမှပင် ဒေါ်အေးငြိမ်းအဖို့ ဈေးတောင်းကို ခေါင်းပေါ်ကမချနိုင်ခဲ့။ ယခင်က တကြိမ်နှစ်ကြိမ်ဆိုသလို အိပ်ရာမှာ လဲရလောက်အောင် ဝေဒနာတခုကို ခံစားရဖူးလေပြီ။ အသက်အရွယ် ကြီးရင့်ပြီ ဖြစ်သောကြောင့် မိန်းမဓမ္မတာ ကြုံရတတ်မြဲသော သွေးဆုံးမီးယပ် ရောဂါဟု ဆေးဆရာ၏ အဆိုရှိ၏။ ဆေးဆရာသည် ထိုရောဂါအတွက် ဆေးကိုပေး၏။ ဓာတ်စာကို ညွှန်း၏။ သို့သော် ဒေါ်အေးငြိမ်းတို့လို လူမျိုးအဖို့ ဆေးဖိုးဝါးခ ဆိုသည်မှာ အခါခပ်သိမ်း တတ်နိုင်သည် မဟုတ်။ ဓာတ်စာဆိုသည်များကိုကား ဆရာညွှန်းသည်ကို မှတ်ရုံသာ မှတ်ခဲ့ရလေသည်။ သည်လိုဖြင့် ထူထူထောင်ထောင် ဖြစ်လာလိုက်၊ အိပ်ရာမှာ လဲလိုက်နှင့် ဝေဒနာကို ဒေါ်အေးငြိမ်း ခံစားခဲ့ရ၏။ </p>
	<p class="block_14">ယခုတကြိမ်တော့ အိပ်ရာ၌လဲသည်မှာ နှစ်လကျော်ပေပြီ။ လွန်ခဲ့သော တလလောက်ကသာ မြမောင်တို့၊ ပေါက်စမတို့ အကဲမခတ်မိသည် ရှိရမည်၊ ဒေါ်အေးငြိမ်းကိုယ်တိုင်၌ကမူ သည်အကြိမ်သည် နောက်ဆုံးအကြိမ်ဟု ယူဆခဲ့သည်။ သည်အခါ ဒေါ်အေးငြိမ်း အစ်ကိုကြီးကို တွေ့ချင်သည်။ </p>
	<p class="block_14">စင်စစ် သူ့အဖို့ အစ်ကိုကြီးနှင့်ပတ်သက်၍ မေ့သည်လည်း ရှိဖူး၏။ သတိရသည်လည်း ရှိဖူး၏။ တကယ်တမ်း ဒေါ်အေးငြိမ်း တွေ့လိုသည်မှာ သား။ </p>
	<p class="block_14">မှန်၏။ မိမိကိုယ်တိုင် ဆယ်လဆယ်ကျိုး လွယ်ပိုးပြီး မွေးဖွားခဲ့ရလျက် ဆယ်လမျှမတိုင်မီ အရွယ်ကတည်းက ခွဲခွာခဲ့ရသော သားနှင့်ပတ်သက်၍ မည်သည့်ကတိမျိုးကို ပေးထားခဲ့စေကာမူ မသေခင် တနေနေ့မှာတော့ သည်သား၏မျက်နှာကို တကြိမ်မျှဖြစ်စေ အေးငြိမ်း မြင်လိုက်ချင်သည်။ ကတိကဝတ်ကြောင့်ပဲဖြစ်စေ၊ အခြေအနေတွေကြောင့်ပဲဖြစ်စေ၊ သားနှင့်အမေအဖြစ် သားဖြစ်သူ မသိနိုင်စေကာမူ မိမိအနေနှင့် ဤသည်မှာ မိမိ၏သားပါတကားဟူသော အသိမှ ရရှိမည့် ပီတိမျိုးကိုတော့ မသေမီမှာ ရယူချင်သည်။ အမေတယောက်အနေနှင့် အနှစ်အစိတ် ကွဲကွာခဲ့ပြီးသော သားအတွက် ဤမျှသော ဆန္ဒမျိုး ထားရှိကောင်းသည်ဟုလည်း ဒေါ်အေးငြိမ်း ယူဆသည်။ </p>
	<p class="block_14">သို့ပေမဲ့ သည်ဆန္ဒ၊ သည်ချင်ခြင်းတွေကို ဒေါ်အေးငြိမ်း လက်လျှော့ခဲ့ဖူးပေပြီ။ </p>
	<p class="block_14">သည်မှာ လွန်ခဲ့သော ခြောက်လခန့်က သည်အိမ်သို့ ရောက်ရှိလာခဲ့သူသည် မည်သူမည်ဝါ ဖြစ်သည်ဟု သားမြမောင်ထံက ကြားသိရသောအခါ ဒေါ်အေးငြိမ်းအဖို့ ထိုဆန္ဒ၊ ထိုချင်ခြင်းတို့ နိုးထလာသည်ကြောင့် စိတ်နှလုံး တုန်လှုပ်ခဲ့ရဖူး၏။ ထိုကြောင့်လည်း သူ့အဖို့ သည်ဘဝမှ စွန့်ခွာရတော့မည်ဟု အထင်ရောက်လာသည်နှင့် မြမောင်ကို ခေါ်၍ </p>
	<p class="block_14">“တလောက အိမ်ကိုလာတဲ့သူငယ်ကို သား တွေ့သေးသလား၊ ဘယ်သူတဲ့ကွယ်။ ဟို မြိုင်သာယာက အရေးပိုင် ဦးထွန်းတင်ရဲ့သားဟာ” </p>
	<p class="block_14">ဟူသော စကားအစဖြင့် မြမောင်အား ထိုသူငယ်ကို ခေါ်ပေးရန် တောင်းဆိုခဲ့ရလေတော့ သည်။ </p>
	<p class="block_14">မြမောင်အဖို့တော့လည်း အမေ လူမမာထံတွင် အမေတွေ့လိုသူနှင့် ပတ်သက်၍ အတန်အသင့် စုံစမ်းခြင်း ပြုခဲ့မိသေး၏။ </p>
	<p class="block_14">“ဒါတွေ သား မသိချင်ပါနဲ့ သားရယ်၊ အမေ အဲဒီသူငယ်ကိုသာ တွေ့ပါရစေ” </p>
	<p class="block_14">ဟူသော စကားကိုသာ တဖွဖွ ဆိုလာတော့လည်း မြမောင်အဖို့ သူနားလည်နိုင်၊ သိနိုင်ဖို့ထက် အမေစိတ်ချမ်းသာမှုအတွက် ကိုကိုထွန်းကို ခေါ်ပေးနိုင်ရန် အကြိမ်ကြိမ် ကြိုးစားခဲ့ရခြင်း ဖြစ်လေသည်။ </p>
	<p class="block_14">မြမောင်သည် ယခု ထိုသူငယ်ကို ခေါ်ဆောင်ကာ အမေ့အနီးသို့ ရောက်ခဲ့လေပြီ။</p>
	<p class="block_14">ကိုကိုထွန်းသည် အိပ်ရာတွင် မှိန်းနေဟန်၊ အိပ်နေဟန်ရှိသော လူမမာကို အကဲခတ်ကြည့် ကြည့်လိုက်သည်။ </p>
	<p class="block_14">မြမောင်သည် လူမမာ၏ဘေးတွင် ညင်သာစွာ ဝင်ထိုင်လိုက်သောအခါ ကိုကိုထွန်းသည် လည်း လူမမာ့ဘေးတွင် ဝင်၍ ထိုင်လိုက်မိသည်။ ကိုကိုထွန်း၏ရင်သည် ယခု တလှပ်လှပ် တုန်ယင်လာရလေ၏။ အကြောင်းရင်းကိုကား ကိုကိုထွန်း မစဉ်းစားတတ်။ မစဉ်းစားမိ။ </p>
	<p class="block_14">မထင်ရှားသော အလင်းရောင်သည် လူမမာ၏ မျက်နှာပြင်ပေါ်သို့ ကျရောက်နေ၏။ မျက်နှာပြင်သည် အရိုးပေါ် အရေတင် ဖြစ်၍နေပေပြီ။ ခန္ဓာကိုယ်ပေါ်၌ ညစ်နွမ်းသော စောင်ပါး တထည်ကို လွှမ်းထား၏။ ကွယ်လွန်ဆုံးပါးပြီးသော ရုပ်အလောင်းတခုဟု ထင်မှတ်ဖွယ် ရှိပေသည်။ သို့သော် ရင်အုံသည် တုံ့ဆိုင်း တုံ့ဆိုင်းနှင့် ချည့်ချည့်နဲ့နဲ့ လှုပ်ရှားနေသည် ဖြစ်သောကြောင့် ထိုလူမမာမှာ အသက်ပျောက်ခြင်း မရှိသေးဟု ဆိုနိုင်လေသည်။ </p>
	<p class="block_14">“အမေ” </p>
	<p class="block_14">မြမောင်၏အသံသည် တုန်ယင်အက်ကွဲနေ၏။ </p>
	<p class="block_14">သည်တော့လည်း လူမမာသည် သူ၏မျက်လွှာများကို အားယူပင့်မ၏။ မျက်လုံးအိမ် အကြည်ဓာတ်သည် အင်အားဖျော့တော့ မှေးမှိန်နေပေပြီ။ သူ့မျက်စိအာရုံတွင် သူ့ဘေးက ရုပ်သွင် သဏ္ဌာန်နှစ်ခုမှာ မှုန်ဝါးဝါးဖြစ်နေ၏။ </p>
	<p class="block_14">“ကိုကိုထွန်း ရောက်လာပြီ အမေ” </p>
	<p class="block_14">မိမိ၏ မျက်လွှာများသည် ပိုမိုပွင့်လင်းလာသည်ဟု ဒေါ်အေးငြိမ်း ရုတ်ခနဲ ထင်မှတ်မိသည်။ ကိုကိုထွန်း၏ ရုပ်သွင်သည် မှုန်မှိုင်းသော အလင်းရောင်တွင် ဝိုးတိုးဝါးတား ဖြစ်နေ၏။ </p>
	<p class="block_14">ဒေါ်အေးငြိမ်းသည် သူ့ဘေးမှလူစိမ်းကို ပိုမိုအားစိုက်ပြီး ကြည့်သည်။ ထွက်သက်ဝင်သက် များသည် ပိုမိုမြန်ဆန်လာကြလေသည်။ ဒေါ်အေးငြိမ်းသည် သူ့အခြေအနေ၊ သူ့ပတ်ဝန်းကျင်ကို ခဏတာ မေ့လျော့နေပြန်သည်။ </p>
	<p class="block_14">ထွက်သက်ဝင်သက်နှင့်အတူ သူ၏ရင်တွင်း၌ ဝေဒနာအမျိုးမျိုးတို့သည် ဝင်ချည်၊ ထွက်ချည် ဖြင့် လှုပ်ခတ်လာ၏။ အတန်ကြာမှပင် </p>
	<p class="block_14">“သမီးနဲ့ မြေးကလေးကော မြမောင်” </p>
	<p class="block_14">ဒေါ်အေးငြိမ်း၏ အသံသည် အလွန်ပင် တီးတိုးလှသည်။ တုန်တုန်ယင်ယင်လည်း ဖြစ်နေ၏။ </p>
	<p class="block_14">“ဈေးရောင်းသွားကြတယ် အမေ” </p>
	<p class="block_14">ဒေါ်အေးငြိမ်းသည် ကိုကိုထွန်းကိုသာ စူးစိုက်ကြည့်နေသည်။ ပို၍ မောလာသည်။</p>
	<p class="block_14">အတန်ကြာမှပင် ဒေါ်အေးငြိမ်းသည် မြမောင်ဘက်သို့ မျက်စိအာရုံ လွှဲပြောင်းကာ </p>
	<p class="block_14">“သား၊ သား၊ သား တခြားကိုသွားပါ၊ သား ဒီနားမှာမနေပါနဲ့” </p>
	<p class="block_14">မြမောင်သည် အမေ့ကို စိုက်ကြည့်နေဆဲဖြစ်သည်။ </p>
	<p class="block_14">အမေ့အပါးမှ ထသွားရမည်ကို သူ ဝန်လေးနေလေပြီ။ </p>
	<p class="block_14">“သွားပါ သားရယ်၊ အမေ့အတွက် နောက်ဆုံးညှာတာတဲ့အနေနဲ့ အမေ့စကားကို သား နားထောင်ပါကွယ်၊ အမေ ဒီကလေးနဲ့ စကားနည်းနည်း ပြောပါရစေ သားရယ်” </p>
	<p class="block_14">ဒေါ်အေးငြိမ်း၏အသံသည် ပိုမိုတုန်ယင်လာ၏။ သို့သော် အသံမှာ အနည်းငယ် ကျယ်လာသည်။ မျက်လုံးအိမ်မှလည်း မျက်ရည်စ အနည်းငယ် စို့လာသည်။ </p>
	<p class="block_14">“မင်း မင်း ဟိုအဝေးကြီးကို သွားစမ်းပါ သား၊ အမေတို့ပြောတာတွေကို သား မကြားချင်ပါနဲ့” </p>
	<p class="block_14">အထပ်ထပ် နှင်နေတော့လည်း မြမောင် မနေသာတော့ပေ။ ကိုကိုထွန်းအဖို့တော့ ဘာဆို ဘာကိုမျှ စဉ်းစား၍ မရနိုင်။ မြမောင် ထိုနေရာမှ ထွက်သွားသည်အထိ ယောင်တိယောင်တဖြစ်လျက် ကျန်ရစ်သည်။ </p>
	<p class="block_14">ဒေါ်အေးငြိမ်းသည် ကိုကိုထွန်းကို အတန်ကြာအောင် ငေးစိုက်ကြည့်နေသည်။ </p>
	<p class="block_14">“ကလေးက မြိုင်သာယာအရေးပိုင် ဦးထွန်းတင်ရဲ့သားပဲနော်” </p>
	<p class="block_14">ဒေါ်အေးငြိမ်း၏အသံသည် တုန်ယင်နေ၏။ အင်အား ချည့်နဲ့နေသောအသွင်ကိုဆောင်သည်။ </p>
	<p class="block_14">ကိုကိုထွန်းသည် အိပ်ရာထဲမှ လူမမာ အဒေါ်အိုနှင့် ပတ်သက်၍ ဘာကိုမျှ နားမလည်နိုင်သေး ပေ။ လူမမာကို အကဲခတ်ကြည့် ကြည့်နေမိသည်။ လူမမာ၏ မေးခွန်းကို ကြားရသောအခါ သူ့စိတ်ကူးသည် နိုးလာ၏။ </p>
	<p class="block_14">ယခုတော့လည်း ဤသို့သော မေးခွန်းမျိုးကို မမျှော်လင့်သော လူတယောက်က မေးလာခြင်း အတွက် ကိုကိုထွန်း အဖြေရခက်လေပြီ။ </p>
	<p class="block_14">လူမမာသည် ကိုကိုထွန်းကို စိုက်ကြည့်ရင်း စိတ်အာရုံ ထွေပြားနေ၏။ တဖက်မှာလည်း စိုးရိမ်စိတ် ရှိလေသည်။ </p>
	<p class="block_14">“မြမောင်ပြောပြလို့ သိရတယ်” </p>
	<p class="block_14">ဒေါ်အေးငြိမ်း ထပ်၍ ပြောလာသော စကား၏အဓိပ္ပာယ်ကို ကိုကိုထွန်း အလွယ်နှင့် နားလည်လိုက်သည်။ </p>
	<p class="block_14">ယခုတကြိမ်တွင်မူ </p>
	<p class="block_14">“ဟုတ်၊ ဟုတ်၊ ဟုတ်ပါတယ်” </p>
	<p class="block_14">ဟူသောစကားကို စိတ်မှတ်မပါဘဲ ဆိုလိုက် မိသော်လည်း စကားအစမှာ ထစ်အနေသည့် အပြင် စကားအဆုံးတွင် အသုံးပြုသည့် နာမ်စားအခေါ်အဝေါ်ကို ရုတ်တရက် စဉ်းစားမရသည် ကြောင့် စကားစသည် တုံးတိတိ ပြတ်နေသယောင် ဖြစ်ရသည်ကို ချက်ချင်း သတိပြုလိုက်မိသဖြင့် “ဟုတ်ပါတယ် အဒေါ်” ဟု ထပ်၍ ပြောလိုက်မိသည်။ </p>
	<p class="block_14">ဒေါ်အေးငြိမ်းသည် စကားဆက် ရှာမတွေ့သေးဘဲ ကိုကိုထွန်းကိုသာ ငေးစိုက်ကြည့်နေ၏။ သည်မျက်နှာကို ကြည့်ရသည်မှာ ရင်ထဲတွင် ကျေနပ်သည်လို အားရသည်လို ခံစားရသည်။ ထိုသူငယ်သည် အစ်ကိုကြီးနှင့် ဆက်စပ်နေသည်ကြောင့် ဤသို့ ခံစားမိသည်လားဟု တွေးစရာရှိ၏၊ သို့မဟုတ် ထိုသူငယ်သည် အစ်ကိုကြီး၏သားဖြစ်သည်ဟူသော စကားအရ အစ်ကိုကြီးသားဆိုပါက မိမိ၏ရင်သွေး ဖြစ်နေမည်လားဟု အတွင်းအသိစိတ်မှာ တွေးမိဟန်ရှိသည်။ </p>
	<p class="block_14">သူ့ကို စေ့စေ့ကြည့်ရသည်မှာ ပထမတော့ အားတက်စရာပင်။ ပြီး စေ့စေ့ကြည့်ရင်း ဝမ်းနည်းလာသည် ။ ‘ငါ့သားကလေးများ ဖြစ်လေမလား’ ဟူသော အတွေးကလည်း ရပ်တည်ရာ မရသော လေပွေနှယ်။ သည်အတွေးတွေကြောင့် ထင်၏။ ဒေါ်အေးငြိမ်း ပို၍ပင်ပန်းလာသည်။ မောလာသည်။ ဝေဒနာသည် ပို၍ပြင်းလာသည်။ မျက်နှာကို မသိမသာ ရှုံ့မဲ့ကာ ဝေဒနာကို ကျိတ်မှိတ်ခံစားသည်။ ယခု စိုးရိမ်ကြောင့်ကြစိတ်သည် ဝင်လာ၏။ </p>
	<p class="block_14">“မြမောင် အနားမှာရှိနေသလား ကြည့်ပေးပါကွယ်” </p>
	<p class="block_14">ကိုကိုထွန်းသည် ပို၍အံ့သြသွား၏။ နားမလည်ခြင်းဖြစ်ရ၏။ ထိုအဒေါ်ကြီးသည် မိမိအား အဘယ်ကိစ္စဖြင့် ယခုကဲ့သို့ ခေါ်၍ တွေ့ရသနည်း၊ နားမလည်နိုင်မီမှာပင် ထိုအဒေါ်ကြီးသည် သားဖြစ်သူ မြမောင်ကို နေရာမှ နှင်ထုတ်ခဲ့ပြီ။ ပြီး မိမိ၏ဖခင်အကြောင်းကိုလည်း မေးလာ၏။ ယခုတခါ မြမောင်နှင့် ပတ်သက်၍ စိုးရိမ်ကြောင့်ကြဟန် စကားကိုလည်း ဆိုလာပြန်၏။ ကိုကိုထွန်းသည် မည်သို့သော အခြေအနေများကို ရင်ဆိုင်နေရသနည်း နားမလည်နိုင်တော့ပေ။ တွေး၍ကား ကြည့်ပါ၏။ </p>
	<p class="block_14">“အဒေါ် သေခါနီးပါပြီ၊ အဒေါ်မသေခင်မှာ အဒေါ် လူတချို့ကို တွေ့သွားချင်တယ်၊ စကားနည်းနည်း ပြောသွားချင်တယ်၊ ဒါတွေကို မြမောင် မကြားစေချင်ဘူး” </p>
	<p class="block_14">ဒေါ်အေးငြိမ်း၏အသံသည် အတော်ပင် နားစိုက်ထောင်နိုင်ပါမှ ကြားသာနိုင်သော စကား ဖြစ်၏။ </p>
	<p class="block_14">သည်စကားအတွက် ဒေါ်အေးငြိမ်း စိတ်လောဆယ်နေသည်ကိုကား ကိုကိုထွန်း နားလည်၏။ </p>
	<p class="block_14">မည်သို့ဖြစ်စေ မြမောင် မကြားသင့် မကြားအပ်သော စကားမျိုးကို ပြောမည် ဆိုလာသည်။ ဤသည်မှာ ပေါက်စမနှင့် ဆက်စပ်နေခြင်း ဖြစ်တန်ရာသည်ဟု ကိုကိုထွန်း အတွေးလွဲကို တွေးသည်။ ထို့ကြောင့် အနီးအပါးတွင် မြမောင် ရှိ မရှိ သူကိုယ်တိုင် သိထားသင့်သည် မှတ်ယူလာ၏။ </p>
	<p class="block_14">သို့ဖြင့် ကိုကိုထွန်းသည် တဲရှေ့ဘက်သို့ ထွက်ပြီး မြမောင်ကို ရှာကြည့်သည်။ လမ်းထိပ်မှ ဗာဒံပင်အောက်တွင် ငူငူကြီး ထိုင်နေသော မြမောင်ကို မြင်ရသည်ကြောင့် အခန်းတွင်းသို့ စိတ်ချလက်ချ ပြန်ဝင်လာ၏။ </p>
	<p class="block_14">ဒေါ်အေးငြိမ်းမှာ သွေးဆုတ်နေပြီ ဖြစ်သည်။ အသားအရေများ ပို၍ ဖြူဖပ် ဖြူရော် ဖြစ်လာသည်ကို အလင်းရောင် မှုန်မှေးသည်ကြောင့် အသေအချာ မမြင်သာပေ။ ရင်အုံသည် ဖိုလှိုက်ဖိုလှိုက် ဖြစ်နေ၏။ </p>
	<p class="block_14">ကိုကိုထွန်းသည် မလှုပ်မယှက် ဖြစ်နေဟန်ရှိသော လူမမာကို မြင်လိုက်ရသည်ကြောင့် ရုတ်တရက်တွင် ထိတ်လန့်သွားမိသေးသည်။ </p>
	<p class="block_14">“သူ ရှိသလား” </p>
	<p class="block_14">လေသံဖြင့် မေးသည်ကို ကြားကာမှပင် လူမမာသည် အသက်ရှူရှိုက် သတိရနေသေး ကြောင်း သတိထားမိသည်။ </p>
	<p class="block_14">ကိုကိုထွန်းသည် လူမမာ ပြောနေသည်ကို ပို၍ အားစိုက်နားထောင်နိုင်ရန် လူမမာ၏အပါးသို့ ပို၍ကပ်လိုက်သည်။ အလွန် အင်အား ဆုတ်ယုတ်နေသော လူမမာ၏မျက်နှာပြင်ကို အနီးကပ် မြင်ရပေပြီ။ </p>
	<p class="block_14">“မရှိပါဘူး အဒေါ်” </p>
	<p class="block_14">“လူလေးဟာ ဦးထွန်းတင်တို့ရဲ့သားအရင်းပဲနော်” </p>
	<p class="block_14">ကိုကိုထွန်းသည် ထိုစကားကြောင့် လူမမာအား ပိုမိုစူးစိုက်ကြည့်မိသည်။ </p>
	<p class="block_14">ထိုလူမမာသည် ပေါက်စမအကြောင်းကို မည်သို့မျှ မပြောဘဲ မိမိဖခင်ဆိုသူ၏အကြောင်း ကိုသာ ထပ်၍ပြောလာနေခြင်းအတွက် တစုံတခုသော သံသယစိတ် ဝင်ရ၏။ သည့်ထက်ပို၍ စိတ်၌ ရှုပ်ထွေးရသည်မှာ ယခုနောက်ဆုံး အမေးစကားဖြစ်သည်။ မိမိကိုယ်တိုင် မလုံမလဲစိတ် ရှိရသည့် ကြားမှာပင် သည်လို ကြားလူ လူစိမ်းတယောက်၊ မိမိတို့မိသားစုနှင့် ဘယ်လိုမျှ ပတ်သက် ဆက်စပ်ခြင်း မရှိနိုင်ဟု သူ အထင်ရောက်လာသော လူတယောက်က ယခုလို မေးလာခြင်းအတွက် တုန်လှုပ်ခြင်းလည်း ဖြစ်ရ၏။ ရုတ်တရက် အဖြေရှာမရ။ </p>
	<p class="block_14">“အဒေါ် ခုလိုမေးတာကို စိတ်ဆိုးသလား လူကလေး” </p>
	<p class="block_14">ဒေါ်အေးငြိမ်းသည် စကားလုံးများကို တလုံးနှင့် တလုံးကြားတွင် ရပ်နားပြောဆိုနေရ၏။ အသံသည် တိုးသည့်ပြင် များစွာ ပီသခြင်းလည်း မရှိလှပေ။ </p>
	<p class="block_14">ယခုအချိန်၌ ကိုကိုထွန်းသည် အခြေအနေကို အမှန်အတိုင်း ရင်ဆိုင်သင့်ပြီဟု ဆုံးဖြတ်လိုက်၏။ </p>
	<p class="block_14">“စိတ်မဆိုးပါဘူး အဒေါ်၊ ဒါပေမဲ့ ကျွန်တော့်ကို ခုလိုမေးလာတဲ့အတွက် အံ့သြတယ်၊ အဒေါ် ဘာကို သိချင်တာလဲ” </p>
	<p class="block_14">ဒေါ်အေးငြိမ်းသည် စကားပြောဖို့ထက် အသက်ရှူနိုင်ရေးကို အဓိက အားယူ ကြိုးစားနေဟန် ရှိသည်။ သို့သော် စိတ်အင်အားကမူ စကားလုံးတွေကို အဆက်မပြတ် ပြောဆိုနိုင်ရန်အတွက် ထက်သန်စိတ်စောနေဟန် ရှိသည်။ </p>
	<p class="block_14">မှန်၏။ ယခုအခြေအနေမျိုးမှာတော့လည်း ဒေါ်အေးငြိမ်းသည် နောက်ဆုံး ဝင်သက် ထွက်သက်ကို ရှူထုတ်နိုင်ခြင်း မပြုမီမှာ သားနှင့် လင်ကို အသေအချာ တွေ့သွားချင်သည်။ </p>
	<p class="block_14">တကယ်တမ်း ဆိုတော့လည်း ယခုအခါ ဒေါ်အေးငြိမ်း၏ရှေ့တွင် ရောက်နေသော ကိုကိုထွန်းသည် သူ၏ဘဝနှင့် စပ်လျဉ်း၍လည်းကောင်း၊ သူ၏မိဘများနှင့် စပ်လျဉ်း၍လည်းကောင်း အတပ်အမှန်ကို မသိနိုင်စေကာမူ၊ ဒေါ်အေးငြိမ်းအဖို့မှာကား မိမိလင်သားနှင့်တကွ မိမိရှေ့တွင် ရောက်နေသည့်တိုင် မိမိ၏သားရင်းအဖြစ် အတပ်အမှန်ကို မသိမြင်နိုင်သေးသော သား၏ဘဝကို သိနားလည်ခြင်း မရှိနိုင်စေကာမူ သူ့ဘဝကိုကား သူသိသည်။ </p>
	<p class="block_14">သူ့လိုလူမျိုးအဖို့ ဘဝ၌ ကြုံခဲ့၊ ဆုံခဲ့၊ ရင်ဆိုင်ခဲ့ရသည်များနှင့် ပတ်သက်၍ ယခုနေအခါမျိုး တွင် အလွန်အမင်း ယူကျုံးမရဖြစ်ရလောက်အောင် တမ်းတပူဆွေးခြင်း ဖြစ်မိသည်ကား မဟုတ်ပေ။ သူ့ဘဝသည် အမျိုးမျိုးသော အခြေအနေ၊ အဖြစ်အပျက်များကို ရင်ဆိုင်ခဲ့ရပြီး ဖြစ်သည်။ ဘယ်အခြေအနေမျိုးမှာမဆို အစ်ကိုကြီးနှင့် သားကို သူ မေ့ပျောက်နိုင်ခဲ့သည်ကား မဟုတ်ပေ။ သို့သော်လည်း ဤသို့သော တမ်းတစိတ်နှင့်၊ ဤသို့သော မေ့ပျောက်မရနိုင်ခြင်းအတွက် ပူဆွေးရခြင်း တို့သည် သူ့ဘဝတွင် အခါမလပ် ဖိစီးနိုင်စွမ်းရှိခဲ့သည် မဟုတ်ပေ။ </p>
	<p class="block_14">စာပေအရာ စွမ်းကြသူများကား ဝမ်းရေးထက်ပင် လွမ်းရေးခက်သည်ဟု စာဖွဲ့ခဲ့ကြဖူးပါ၏။ စင်စစ် ဒေါ်အေးငြိမ်း ထိုစာမျိုးကို ဖတ်ခဲ့ရဖူးသည် မဟုတ်၊ ကြားခဲ့ဖူးသည်လည်း မဟုတ်ပေ။ သူကြုံခဲ့ရသည်တို့ကား ဝမ်းရေးကြောင့် လွမ်းရေးကို မေ့ချန်ခဲ့ရသည့် အဖြစ်မျိုးသာတည်း။ </p>
	<p class="block_14">တခုတော့ ဆိုစရာရှိသည်။ ဒေါ်အေးငြိမ်းမှာက စကတည်းကပင် အရှုံးပေး တပ်ခေါက်ခဲ့ရပြီး ဖြစ်၏။ အရာရာကို အရှုံးပေးဖို့ ဝန်မလေးခဲ့သူဖြစ်၏။ သို့ပေမဲ့ ဒါကို အရှုံးပေးရသည်လို့ သူ မတွေးခဲ့။ တွေးလည်း မတွေးတတ်။ သူတို့လိုလူမျိုးအဖို့ ကံဆိုသည်မှာ သည်လိုပါတကားဟူ၍ ဆိုခြင်းထက် ပို၍ ဘာကိုမျှ မတွေးတတ်ခဲ့။ </p>
	<p class="block_14">သည်တော့ ဝမ်းနည်းသည်၊ ကြေကွဲသည်၊ သည်ကမှတဆင့် နာကြည်းသည် ဆိုခြင်းမျိုးကို ရင်ထဲမှာ မပြတ်မလပ် သိုမှီးခဲ့သည် မဟုတ်ပေ။ </p>
	<p class="block_14">သို့ပေမဲ့ မသေမီတနေ့မှာ သည်လင်ကို မတွေ့ရစေကာမူ သည်သားကိုတော့ တွေ့နိုင်ကောင်း၏ ဟု မျှော်လင့်တွေးနှင့် တွေးခဲ့မိဖူး၏။ </p>
	<p class="block_14">ထို့ကြောင့် ထိုသူငယ်နှင့်တွေ့၍ မြမောင်အဆိုအရ ဦးထွန်းတင်၏ သားအဖြစ်ကို လည်းကောင်း၊ မြိုင်သာယာ၌ ကြုံခဲ့ဖူးသည့် အဖြစ်ကိုလည်းကောင်း ကြားရကတည်းကပင် ထိုသူငယ်ကို တွေ့၍ စုံစမ်းချင်ခဲ့၏။ ထိုအချိန်က မစုံစမ်းဖြစ်ပေမဲ့ တနေ့နေ့မှာ နောက်ဆုံးအဖြစ် အစ်ကိုကြီးကို တွေ့၍ သားမျက်နှာကို မြင်ရသည် ဆိုကာမျှ မြင်ခွင့် တောင်းပန်မည်လို့ ဆုံးဖြတ်ခဲ့သည်။ </p>
	<p class="block_14">ယခုတကြိမ် အိပ်ရာမှာလဲတော့ တွေ့မှဖြစ်တော့မည်ဟု တထစ်ချ စွဲမြဲသည်။</p>
	<p class="block_14">“အဒေါ် သိချင်လို့ပါကွယ်” </p>
	<p class="block_14">အတော်ကြီး ကြာကာမှ သည်စကားကို ပြောထွက်သည်။ </p>
	<p class="block_14">“ဒါဖြင့်ရင် အဒေါ် ကျွန်တော့်ကို သိသလား ဒါမှမဟုတ် ဖေဖေ့ကို သိတာလား”  </p>
	<p class="block_14">ကိုကိုထွန်းအမေးကို ဒေါ်အေးငြိမ်း မဖြေတတ်ပြန်။ </p>
	<p class="block_14">မျက်လုံးကို အားယူပြီး စိုက်ကြည့်၏။ ကိုကိုထွန်းရုပ်သွင်မှာ ပီသခြင်း မရှိလှပေ။ သို့ပေမဲ့ သည်မျက်နှာသည် သားမျက်နှာ ဖြစ်မည်ဟု သွေးလှုပ်ရှားသံက ပြောနေပြီ ထင်ရသလိုပင်။ သွေးလှုပ်ရှားမှုများ အားနည်းလွန်းသည်ကြောင့် အထင်သည်လည်း အားနည်းလှ၏။ </p>
	<p class="block_14">ကိုကိုထွန်းသည် လူမမာ၏ အခြေအနေကို ကောင်းစွာ ရိပ်စားမိခြင်း မရှိသော်လည်း လူမမာ၏ မေးခွန်းနှင့် ပတ်သက်၍ ပိုမိုစိတ်ဝင်စားရသည်ကြောင့် တကြောင်း၊ လူမမာမှာ စကားများများ ပြောဖို့ ပင်ပန်းနေဟန် ရှိသည်ကို သိသည်ကြောင့်တကြောင်း၊ သည်အကြောင်းများ ကြောင့် </p>
	<p class="block_14">“အခု ကျွန်တော့်ဖေဖေဆိုတဲ့လူဟာ တကယ်တော့ အဖေရင်း မဟုတ်ဘူး အဒေါ်၊ ကျွန်တော်က မွေးစားသားပါ” </p>
	<p class="block_14">ဒေါ်အေးငြိမ်း၏မျက်လုံးများသည် ပို၍ ပြူးကျယ်လာသည် ထင်ရ၏။ ဆုတ်ယုတ်ကုန်ခန်းစ ပြုနေသောအားသည် ရုတ်ခြည်းပင် တိုးလာသလို ခံစားလိုက်ရ၏။ </p>
	<p class="block_14">“ဘယ်လိုပြောလိုက်တယ် လူကလေး” </p>
	<p class="block_14">ယခုတကြိမ်၌ အသံသည် အနည်းငယ် ကျယ်၏။ ပီသခြင်းကား မရှိလှပေ။ </p>
	<p class="block_14">“အဒေါ်ဟာ မြိုင်သာယာနားကဆိုတော့ သိချင်သိမှာပဲ၊ သဲတောဆိုတဲ့ရွာကို အဒေါ် သိသလား၊ ကျွန်တော်ဟာ သဲတောရွာကလို့ သိရပါတယ်၊ ဦးထွန်းတင်တို့က ကျွန်တော့်ကို မွေးစားတာတဲ့” </p>
	<p class="block_14">ကိုကိုထွန်းသည် </p>
	<p class="block_14">“ဘုရား၊ ဘုရား၊ ဘုရား” </p>
	<p class="block_14">ဟူ၍ တဖွဖွ တီးတိုးရေရွတ်နေသော ဒေါ်အေးငြိမ်း၏အသံကို ဂရုစိုက်မိခြင်း မရှိဘဲ သူ့အဖို့ သည်မှာ သဲလွန်စ တွေ့ရလို တွေ့ရငြား သဘောထားဖြင့် </p>
	<p class="block_14">“အခု အဒေါ်မေးနေတာဟာ ကျွန်တော့်အကြောင်းကို သိလို့လား၊ ဒီလိုဆိုရင် အဲဒီသဲတောမှာ ကျွန်တော့်ဆွေမျိုးတွေ ရှိသလား၊ အဒေါ်က ဘယ်လိုပတ်သက်သလဲ” </p>
	<p class="block_14">ကိုကိုထွန်း၏ မေးခွန်းတွေမှာ များလှချေသည်။ </p>
	<p class="block_14">သို့သော် ဒါတွေကို ဒေါ်အေးငြိမ်း အစေ့အငု မကြားတော့ပေ။ ကိုကိုထွန်း၏ ရှေ့ပိုင်း စကားတွေကို ကြားလိုက်ရကတည်းကပင် မည်သို့သော လူတယောက်ကို သူ ရင်ဆိုင်နေရပြီ ဟူ၍ ဒေါ်အေးငြိမ်း အတပ်သိလိုက်ပြီး ဖြစ်သည်။ </p>
	<p class="block_14">ယခုတော့လည်း အနှစ်အစိတ်က အဖြစ်အပျက်များသည် စိတ်အာရုံသို့ ဖျတ်ခနဲ တိုးဝင်လာကြလေပြီ။ ဒါတွေကို ဒေါ်အေးငြိမ်း မမေ့။ အနှစ်အစိတ် မဆိုထားဘိ၊ ကမ္ဘာအစိတ် ကျော်လွန်ခဲ့စေကာမူ သည်အဖြစ်တွေသည် မေ့ကောင်းပျောက်ကောင်းသည်ဟု ဒေါ်အေးငြိမ်းမထင်။ မှန်၏။ သူ့ဆီမှ သည်သားကို ယူသွားမည် စီစဉ်ကတည်းက အစ်ကိုကြီး မည်သို့ စီစဉ်သည်၊ မည်သို့ ဖန်တီးသည်တို့ကို သူ သိခဲ့သည်။ တခုပဲ ထူးခြားသည်မှာ ဟိုစဉ်က သည်ကလေးကို ဒေါ်ကေသီက မွေးစားမည် ဆိုခဲ့၏။ ယခုမူ အစ်ကိုကြီး၏ မွေးစားသားအဖြစ် သဲတောရွာက ကလေးကို တွေ့ရသည်။ </p>
	<p class="block_14">သွေးကြောမှ ဖြတ်သန်းလျက် နှလုံးအိမ်မှာ တိုးဝှေ့သော သွေးတိုးသံများသည် “သား၊ သား၊ သား၊ သား” ဟူ၍ အော်မြည်နေသည်ဟု ဒေါ်အေးငြိမ်းနားက ကြားယောင်လာသည်။ </p>
	<p class="block_14">“လူလေး၊ လူလေးကို သူတို့က မွေးစားသားတဲ့လား၊ လူလေးအဖေက လူလေးကို သဲတောက ယူပြီး မွေးစားတာတဲ့လား” </p>
	<p class="block_14">စကားလုံးများမှာ တလုံးစီ တလုံးစီ ရပ်နားပြောဆိုလိုက်ခြင်းဖြစ်၏။ လျှာလေးအာလေး ဖြစ်နေဟန်လည်း ရှိ၏။ </p>
	<p class="block_14">“ဟုတ်ပါတယ်၊ ကျွန်တော်ဟာ သားအရင်း မဟုတ်ဘူး” </p>
	<p class="block_14">ဒေါ်အေးငြိမ်း စကားမဆက်တတ်ပြန်။ ရင်ထဲမှာသာ ဆို့နင့်လာသည်ဟု ခံစားလိုက်ရသည်။ </p>
	<p class="block_14">ဒေါ်အေးငြိမ်းသည် စောင်အောက်မှ သူ၏လက်တံကို အားယူပြီး လှုပ်ရှားကြည့်သည်။ အရိုးပေါ် အရေတင် ကျုံလှီနေသောလက်တံသည် ညစ်နွမ်းသော စောင်အောက်မှ ကတုန်ကယင်ဖြင့် ထွက်လာ၏။ ထိုလက်တံသည် ကိုကိုထွန်းဆီသို့ တုန်တုန်ယင်ယင်ဖြင့် ဆန့်တန်းလာ၏။ </p>
	<p class="block_14">ကိုကိုထွန်းသည် အထိတ်တလန့် ဖြစ်သွားကာ မိမိဆီသို့ ဆန့်တန်းလာသော လက်တံကို ဖမ်းယူလိုက်မိသည်။ လက်တံသည် အေးစက်စက်နိုင်သည်။ အရိုးတံကို ကိုင်ရသည်သို့ ဖြစ်၏။ လက်ဖဝါးမှ လက်ချောင်းများက သူ့လက်တံကို ဆုပ်ကိုင် ဖမ်းဆီးရန် ကြိုးစားနေသည်ဟု သိလိုက်သောကြောင့် ကိုကိုထွန်းသည် လက်ချောင်းများ၏ ဆုပ်ကိုင်ခြင်းကို အညင်အသာ ခံယူလိုက်သည်။</p>
	<p class="block_14">ဒေါ်အေးငြိမ်းသည် ကိုကိုထွန်း၏လက်မောင်းကို အားယူဆုပ်ကိုင်ရင်း သူ၏ဦးခေါင်းနှင့် ခန္ဓာကိုယ်ကို ထူမတ်နိုင်ရန် ကြိုးစားလာပြန်သည်။ နှုတ်မှလည်း </p>
	<p class="block_14">“သား၊ သား၊ အမေ့ကို ထူပါ” </p>
	<p class="block_14">တုန်ယင်ဝိုးဝါးသော စကားလုံးများကို ဆိုနေ၏။ </p>
	<p class="block_14">ကိုကိုထွန်းသည် ဘာကိုမျှ မစဉ်းစားနိုင်တော့ပေ။ </p>
	<p class="block_14">ဒေါ်အေးငြိမ်းရင်၌ ဝမ်းသာခြင်း၊ ဝမ်းနည်းခြင်းတို့သည် လှိုင်းချင်းဆိုင်၍ ရိုက်ခတ်သည့်နှယ် ခံစားရ၏။ </p>
	<p class="block_14">ထူမတ်နိုင်ရန် ကြိုးစားနေသော သူ၏ပခုံးနှင့် ဦးခေါင်းကို သိုင်း၍ ပင့်မထားသည့်အဖြစ်ကို ဒေါ်အေးငြိမ်း သိသည်။ </p>
	<p class="block_14">ယခု သားလက်သို့ ရောက်ရပြီဟု ကျေနပ်ခြင်းဖြစ်၏။ </p>
	<p class="block_14">သည်အခြေအနေမျိုးမှာ မိမိကိုယ်ကို သည်သား၏ မိခင်ရင်းအဖြစ် ထုတ်ပြောနေမိပြီလား ဟုလည်း တွေးယူနေမိသည်။ </p>
	<p class="block_14">သို့သော် သူ့စိတ်အာရုံသည် တည်ငြိမ်တည့်မတ်ခြင်းကား မရှိပေ။ </p>
	<p class="block_14">“လူလေး၊ လူလေးဟာ အမေ့သား၊ လူလေးဖေဖေဟာ၊ လူလေးဖေဖေဟာ အဖေအရင်းပါ လူလေး၊ အမေ၊ အမေ၊ အမေ ဝမ်းသာလိုက်တာကွယ်၊ အမေ၊ အမေ၊ သားကို တွေ့ပြီ၊ သား သား”</p>
	<p class="block_14">ပါးစပ်မှ ရေငတ်သူ ရေကို တဖွဖွတောင်းသည့်နှယ် အငမ်းမရတောင်းရင်း တုန်ယင်သော လက်မောင်းတံသည် သား၏မျက်နှာကို စမ်းသပ်မိရန် ကြိုးစားနေ၏။ ကိုကိုထွန်းမှာ လျှပ်စစ်ဓာတ် အလိုက်ခံရသည်သို့လည်းကောင်း၊ မိုးကြိုးစက် ထိခိုက်ခြင်း ခံရသည်သို့လည်းကောင်း ခံစားနေရ၏။ </p>
	<p class="block_14">“သား၊ သား၊ သား အဖေ့ကို သွားခေါ်ပါ၊ သွားခေါ်ပေးပါ၊ အမေ မသေခင် တွေ့ချင်၊ တွေ့ချင်” </p>
	<p class="block_14">စကားလုံးများကို ကိုကိုထွန်း သဲကွဲစွာ မကြားရတော့ပေ။ </p>
	<p class="block_14">ဒေါ်အေးငြိမ်းနှုတ်မှ တဖွဖွ ရေရွတ်နေသော စကားတွေသည် တဖြည်းဖြည်း ဝါးလာသည်။ ဒေါ်အေးငြိမ်း၏ သွေးကြောလှုပ်ရှားမှုသည် နှေး၍ နှေး၍ လာလေပြီ။ ဒေါ်အေးငြိမ်း၏အသားသည် ပို၍ပို၍ ဖြူဖပ်ဖြူရော် ဖြစ်လာသည်။ အင်အားသည် ဆုတ်ခန်း၍သာနေ၏။ မျက်လုံးသည် ပို၍ပြူးကျယ်လာသည်။ </p>
	<p class="block_14">ထိုအဖြစ်များကို ဒေါ်အေးငြိမ်း မသိ။ </p>
	<p class="block_14">ပါးစပ်သည် လုံးဝလှုပ်ရှားနိုင်ခြင်း မရှိတော့အောင် တောင့်ခိုင်တင်းမာလျက် အဟသား ဖြစ်လာ၏။ လျှာသည် လုံးဝ လှုပ်ရှားနိုင်ခြင်း မရှိတော့ပေ။ သို့သော် ဒေါ်အေးငြိမ်းသည် စကားလုံးတွေကို အဆက်မပြတ် ပြောနေသည်ဟု ထင်၏။ </p>
	<p class="block_14">မျက်လုံးအကြည်ဓာတ်သည် တစတစ မှေးမှိန်လာပြီဖြစ်လျက် သူ့မျက်စိအာရုံမှာ လင်နှင့် သားကို မြင်နေရသည် ထင်၏။ </p>
	<p class="block_14">သား၏မျက်နှာဆီသို့ လှမ်းသောလက်တံသည် တဖြည်းဖြည်း လဲကျလာသည်ဖြစ်လျက်၊ သား၏မျက်နှာကို ဖမ်းဆုပ်မိနေပြီ အထင်ဖြင့် လက်ချောင်းများကို ကျစ်ကျစ်ဆုပ်လိုက်သည်။ တဖက်လက်တံမှ လက်ချောင်းများသည် လင်သား၏လက်မောင်းကို ဆုပ်ကိုင်ဖမ်းဆီးမိနေပြီ ဟုလည်း အထင်ရောက်သည်။ </p>
	<p class="block_14">သို့ပါလျက် သူ့မျက်စိအမြင်အာရုံမှ လင်နှင့် သားတို့သည် တဖြည်းဖြည်း ဝေး၍ ဝေး၍ ထွက်ပြေးနေကြသည်ဟု ထင်လာပြန်သည်။ ထို့ကြောင့် ဒေါ်အေးငြိမ်းသည် သံကုန်ဟစ်၍ အော်သည်၊ ခေါ်သည်။ ထိုအခါ ဒေါ်အေးငြိမ်း၏ စိတ်အာရုံသည် ခန္ဓာကိုယ်မှ လွင့်စဉ်ကာ ထိုလင်နှင့်သား ရှိနေမည် အထင်ရောက်သောအရပ်သို့ လွင့်မြောသွားနေ၏။ </p>
	<p class="block_14">ယခု ဒေါ်အေးငြိမ်း မမောတော့ပြီ။ ဒေါ်အေးငြိမ်း၏ အာရုံကြော အလုံးစုံသည် အဝေးသို့ လွင့်စဉ်မျောပါသွားလေပြီတကား။ </p>
	<p class="block_14">တနေရာမှာ လင်နှင့် သားကို တွေ့မည်ထင်ဆဲ မျှော်လင့်ဆဲ ရှိနေသည်လား မဆိုနိုင်ပေ။ </p>
	<p class="block_14">ကိုကိုထွန်းသည် ဒေါ်အေးငြိမ်း၏ပခုံးကို သိုင်းဖက် ပင့်မလျက် စူးစိုက် ကြည့်နေဆဲမှာပင် ရုတ်ခနဲ ညွှတ်ခွေပျော့ကျသွားသည့် လူမမာ၏အခြေအနေကို ချက်ချင်း သိလိုက်သည်။ </p>
	<p class="block_14">မိုးကြိုးစက်သည် သူ၏ဦးခေါင်းထက်သို့ ရုတ်တရက် ကျလာ ထိခတ်လိုက်သည့်နှယ် ခန္ဓာကိုယ်တခုလုံးသည် ပူလောင်သွားလေ၏။ </p>
	<p class="block_14">မိုးကြိုးထစ်သံသည် မိုးသံ လေသံများကို ဖုံးလွှမ်းကာ လောကတခုလုံး တသိမ့်သိမ့် လှုပ်ခတ် တုန်ယင်သွားစေအောင် ရိုက်ကြည်းထစ်ချုန်း မြည်ဟည်းလိုက်လေသည်။ </p>
	<p class="block_14">အထုအထည် ကြီးမားလှစွာသော တိုက်အိမ်ကြီးသည် လှုပ်ခါသွားလေ၏။ </p>
	<p class="block_14">ဦးထွန်းတင်သည် လန့်လန့်ဖျပ်ဖျပ် နိုးထလာ၏။ </p>
	<p class="block_14">အခန်းတခုလုံးသည် မီးထိန်ထိန်လင်းနေ၏။ </p>
	<p class="block_14">အိပ်ရာဘေး ပက်လက်ကုလားထိုင်တွင် သူနာပြုဆရာမကလေးသည် အိပ်မောကျနေဟန် ရှိလေသည်။ </p>
	<p class="block_14">ပတ်ဝန်းကျင်တခုလုံးကို မိုးသံလေသံများက လွှမ်းဖုံးထားသည်။ မိမိ၏ခန္ဓာကိုယ်သည် အပြင်ဘက် မိုးထဲလေထဲ၌ ခါယမ်းနေသော သစ်ပင်ကိုင်းခက်များနှယ် ခါယမ်းနေသည်ဟု ဦးထွန်းတင် ထင်မှတ်နေ၏။ ရင်သည် တလှပ်လှပ် တုန်ယင်နေသည်။ </p>
	<p class="block_14">သူ့အိပ်ရာဘေးတွင် အိပ်မောကျနေသော သူနာပြုဆရာမကိုလည်း သူ မေ့လျော့နေ၏။ မိမိကိုယ်တိုင် လူမမာတယောက်အဖြစ် ဤခုတင်ပေါ်၌ လဲလျောင်းနေခဲ့ရသည်မှာ ကြာမြင့်လှချေပြီ ဟု သူ အမှတ်မထင်။ </p>
	<p class="block_14">စောစောက မိုးကြိုးထစ်သံသည် နားထဲမှာ ပျံ့လွင့်နေဆဲဖြစ်သည်။ မိုးသံလေသံများကို ကြားရဆဲဖြစ်သည်။ </p>
	<p class="block_14">သူ့ရှေ့သို့ ကိုကိုထွန်း ရောက်လာနေသည်ဟု အမြင်အာရုံက ထင်မှတ်နေ၏။ </p>
	<p class="block_14">စင်စစ် ထိုအဖြစ်အပျက်အလုံးစုံသည် နှစ်နှစ်ကာလ လွန်မြောက်ခဲ့ပြီ ဖြစ်လေသည်။ </p>
	<p class="block_14">သို့သော် သူသည် ကိုကိုထွန်းကို မြင်ယောင်လာသည်။ </p>
	<p class="block_14">ကိုကိုထွန်း၏ တကိုယ်လုံးသည် မိုးရေဖြင့် ရွှဲရွှဲစိုနေ၏။ မျက်နှာပြင်မှာ မိုးရေစက်နှင့် မျက်ရည်စများ ရောထွေးနေသည်။ သည်မိုးရေစက်တွေကြားမှာပင် ချွေးသီးချွေးပေါက်တွေလည်း ရောထွေးနေသည်ဟု ထင်မှတ်စရာရှိ၏။</p>
	<p class="block_14">သည်အချိန် သည်အခါမျိုးတွင် သည်သားသည် မိုးကြိုးထစ်သံလို ရုတ်ခနဲ ရောက်လာခြင်း အတွက် အံ့သြခဲ့ရ၏။ </p>
	<p class="block_14">ထိုသားသည် အလွန်ကြမ်းတမ်းသောခရီးကို ဖြတ်သန်းလာခဲ့ရဟန် တူလေသည်။ မျက်နှာပြင်သည် နာကြည်းခြင်း၊ ခက်ထန်ခြင်းအသွင်ကို ဆောင်နေ၏။ ပူလောင်သော မီးကျီးခဲလို မျက်လုံးတွေနှင့် သူ စူးစိုက်ကြည့်နေသည်မှာ မိမိ၏ခန္ဓာကိုယ်တခုလုံး မီးဟုန်းဟုန်းတောက်စေတော့ ဟူသော သဘောဆန္ဒမျိုး ရှိသည်လားဟု ဦးထွန်းတင် ထင်မှတ်ခဲ့ရသည်။ </p>
	<p class="block_14">ဦးထွန်းတင် ဘာမျှမပြောနိုင်မီ အံ့သြထိတ်လန့်ခြင်းဖြင့် ကြောင်အအ ဖြစ်နေစဉ်မှာပင် </p>
	<p class="block_14">“ခင်ဗျားဟာ တော်တော်ရက်စက်ပါကလား၊ ခင်ဗျားဟာ လူတယောက်မှ ဟုတ်သေးရဲ့လား၊ ပြောစမ်းပါဦး၊ လူစိတ်ရှိတဲ့လူတွေထဲက အယုတ်မာဆုံးဆိုတဲ့ လူတွေတောင်မှ ခင်ဗျားလို ရက်စက် ယုတ်မာတဲ့ အပြုအမူမျိုးကို လုပ်ကြမယ် မဟုတ်ဘူး။ ခုတော့၊ ခုတော့၊ ခုတော့ ခင်ဗျား လုပ်ခဲ့ပုံတွေဟာ ကောင်းသေးရဲ့လား” </p>
	<p class="block_14">အပြင်ဘက်မှ မိုးသံလေသံတွေထက်ပင် သူ့အသံက ပြင်းထန်သည်။ ဦးထွန်းတင် ဘာမျှနားမလည်နိုင်သေး။ </p>
	<p class="block_14">“အခု အခု ကျုပ် ကျုပ်အမေကို တွေ့ခဲ့ပြီ။ ပြောစမ်းပါဦး၊ ဒေါ်အေးငြိမ်းဆိုတဲ့ လူတယောက် အကြောင်းကို ပြောစမ်းပါ။ ပြီးတော့ သားအရင်းတယောက်ကို မွေးစားသား လုပ်ခဲ့တဲ့ အကြောင်းတွေကိုလည်း ပြောစမ်းပါ။ ဘယ့်နဲ့တုံး အငြိမ်းစား အတွင်းဝန်မင်းကြီး၊ အိုင်စီအက်စ်ကြီး၊ သီရိပျံချီကြီးရဲ့။ အနှစ်အစိတ်ကျော် အမေနဲ့သားကို ခွဲရလောက်အောင် ရက်စက်တဲ့ နှလုံးသားမျိုးကို ခင်ဗျားအတွက် ဘယ်လိုဖန်တီးယူခဲ့တာလဲ ပြောစမ်းပါ။ အခု အခုဆိုရင် ကျုပ်အမေဟာ လင်နဲ့ သားကို တမ်းတရင်း သေပြီလေ၊ သေပြီ။ ခင်ဗျား ဘာတတ်နိုင်သေးသလဲ။ ဒီလို၊ ဒီလိုလူမျိုးကို ဖအေတော်စပ်ရတဲ့ သားတယောက်နေရာမှာ ခင်ဗျား နေစမ်းပါ” </p>
	<p class="block_14">ကိုကိုထွန်း၏ အသံတွေမှာ တုန်တုန်ယင်ယင်၊ စူးစူးဝါးဝါး ဖြစ်နေသည်။ အဆက်မပြတ် မြည်ဟည်းထစ်ကြိုး ရိုက်ခတ်လာသော မိုးချုန်းသံတွေလိုပင် ပြင်းထန်လှစွာ၏။ </p>
	<p class="block_14">ဦးထွန်းတင်သည် ဘာမျှမသိတော့ပြီ။ ရင်ထဲမှ နှလုံးသားသည် သံမဏိတူဖြင့် ရိုက်နှိပ်ခြင်းကို ခံရသည်သို့ ခံစားရ၏။ ဦးနှောက်သည် စက်ရဟတ်တွင် လည်ပတ်ရသည်သို့ မူးနောက်ရီဝေလာ၏။ </p>
	<p class="block_14">သည့်နောက် ဦးထွန်းတင်သည် ဘာမျှမသိတော့။ </p>
	<p class="block_14">ဘာတွေဖြစ်ခဲ့သနည်း ဆိုသည်ကို သူ၏အာရုံကြောများက သိနိုင်ခြင်း မရှိတော့ပေ။ </p>
	<p class="block_14">သူ သတိရလာသောအချိန်မှာ ကိုကိုထွန်းကို သူ မမြင်ရ၊ မတွေ့ရတော့ပေ။ ထိုအဖြစ်အပျက် များသည် ယခုပင် ဖြစ်ပေါ်ခဲ့ပြန်သည်ဟု သူ့စိတ်အာရုံ၌ ထင်မှတ်လာသည်။ </p>
	<p class="block_14">ကိုကိုထွန်း မရှိသည် မှန်ပါလျက် သူ့မျက်နှာကို ဦးထွန်းတင် မြင်ယောင်လာ၏။ သူ့အသံတွေကို ကြားယောင်လာ၏။ </p>
	<p class="block_14">အဖန်တလဲလဲ နာကျင်ရလေပြီ။ </p>
	<p class="block_14">သူ့ကို နာကြည်းသည်။ ပြီး သူ့အတွက် တွယ်တာစိတ်နှင့် ဝမ်းနည်းရပြန်သည်၊ ကြေကွဲရပြန်သည်။ တမ်းတရပြန်သည်။ </p>
	<p class="block_14">“သားရေ၊ သားရေ၊ သားရေ”</p>
	<p class="block_14">ဟု စိတ်နှုတ်က တ တတ ရေရွတ်သည်။ </p>
	<p class="block_14">ကြည့်စမ်း၊ သည်သားနှင့် ပတ်သက်လျှင် ဦးထွန်းတင်သည် အသည်း ဆတ်ဆတ်လည်း နာခဲ့ရပြီ။ ရင်တလှပ်လှပ်လည်း တုန်ခဲ့ရပြီ။ အမျက်ခြောင်းခြောင်းလည်း ထွက်ခဲ့ရပြီ။ စိတ်မှာ ထောင်းထောင်းကျေသည်မျိုးကိုလည်း ကြုံခဲ့ရပြီ။ သည်သားကို ရန်သူဟု ထင်မှတ်ခဲ့ရသည်လည်း ရှိ၏။ တကယ်တမ်းကျတော့ မိဘက သားကို ချစ်ခြင်းမျိုးဖြင့် ကရုဏာမေတ္တာ ပွားခဲ့ရသည်ကိုလည်း ခံစားခဲ့ရ၏။ သည်သားကို အကြောင်းပြုကာ အားတက်ချည်၊ မြူးထူးချည်၊ ကျေနပ်ချည် ကြုံရသလို အားငယ်ချည်၊ ဝမ်းနည်းချည်၊ စိတ်ပျက်ချည် ကြုံရသည်လည်း ဖြစ်ခဲ့ဖူး၏၊ </p>
	<p class="block_14">သင်းကို နာသည်၊ မုန်းသည်။ ဖအေတယောက်လုံးကို သည်မျှ ပက်စက် ရိုင်းစိုင်းသော စကားကို ဆိုရပါမည်လားအမှတ်ဖြင့် သည်သားကို ဦးထွန်းတင် တကယ်ပဲ နာကြည်းရွံရှာ စက်ဆုပ်ခဲ့ဖူး၏။ မမကေသီပြောသကဲ့သို့ အဖသတ်သား အဇာတသတ်ဟု မှတ်ယူခဲ့ဖူး၏။ </p>
	<p class="block_14">သို့ပေမဲ့ သည်သား၏ အဖြစ်ဆိုးကို သူ မချိတင်ကဲဖြစ်ရ၏။ သည်သား၊ သည်သား၊ သွေးက ဖြစ်သောသား ဟူသောအသိစိတ်ကြောင့် ထင်ရသည်၊ သင်းအတွက် ကြေကွဲဝမ်းနည်း ပူဆွေးတသ ရသည်လည်း ဖြစ်ရ၏။ </p>
	<p class="block_14">သို့ပါလျက် ယခု သည်သားသည် မိမိအား စွန့်ခွာသွားလေပြီ။ </p>
	<p class="block_14">ယခုမူ စိတ်အာရုံသို့ သူ ရောက်လာပြန်ပြီ။ သူသည် ယခုတကြိမ်၌ တယောက်ထီးတည်း မလာ။ အေးငြိမ်းကို ခေါ်လာသည်။ </p>
	<p class="block_14">သည်မှာ အေးငြိမ်း၏မျက်ရည်တွေ မှန်ပြတင်းကိုပင် လာရောက် ထိမှန်နေပြီဟု ထင်မှတ်လာပြန်သည်။ </p>
	<p class="block_14">မှန်ပြတင်း၌ အေးငြိမ်း၏ မျက်ရည်စများ လာရောက်ထိမှန်သံသည် အဘယ်ကြောင့် မမကေသီ၏ ရယ်မောသံအဖြစ် ပေါ်ထွက်လာရသနည်း၊ ဦးထွန်းတင် နားမလည်နိုင်ပေ။ </p>
	<p class="block_14">စိတ်အာရုံသည် ကယောင်ချောက်ချား ဖြစ်လာ၏။ </p>
	<p class="block_14">မျက်လုံးကို ပြန်လည်စုံမှိတ်ကာ ကြိုးစား၍ အိပ်ပျော်စေရန် အားထုတ်သည်။ ယခုအခါ ဦးထွန်းတင်သည် သူ့အခြေအနေကို သူ အတန်အသင့် ပြန်လည် နားလည်လာ၏။ </p>
	<p class="block_14">လွန်ခဲ့သောနှစ်နှစ်က ကိုကိုထွန်းသည် ရွှေတောင်ကြားအိမ်သို့ လာရောက်ကာ မိမိရှေ့တွင် ပြောဆိုခဲ့သော စကားလုံးများ၏ ရိုက်ခတ်ခြင်းကြောင့် နှလုံး၌ဖြစ်သော အနာသည် တဖန် ပြန်၍ ပေါ်ပေါက်လာခဲ့သည်။ သို့ဖြင့် ဦးထွန်းတင် ဆေးရုံတက်ခဲ့ရ၏။ </p>
	<p class="block_14">ဆေးရုံမှ ဆင်းသော်လည်း သည်ရောဂါသည် အမြစ်မပြတ်။ သက်သာချည်၊ ပြင်းထန်ချည် ဖြင့် နှစ်နှစ်ကျော်လွန်ခဲ့ရသည်။ </p>
	<p class="block_14">ယခုနှစ်တွင် ရောဂါ အခြေအနေသည် တစတစ ဆိုးရွားလာပြန်သည်။ မောသည်။ မူးဝေသည်။ နှလုံးနောက်ကျူ့သည်။ ထို့ကြောင့် လက်စွဲဆရာဝန်တယောက်ကို ထားခဲ့ရသည်။ အမြဲတမ်း ပြုစုမည့် သူနာပြုဆရာမတယောက်ကို ငှားထားခဲ့ရ၏။ </p>
	<p class="block_14">ဦးထွန်းတင်သည် မျက်လုံးကို မှိတ်ထားလိုက်သည်။ </p>
	<p class="block_14">သို့သော် ကိုကိုထွန်းသည် အမြင်အာရုံမှ ထွက်မသွား။ အေးငြိမ်း၏ မျက်ရည်စများကိုလည်း မြင်နေယောင် ထင်ရ၏။ မမကေသီ၏ ရယ်မောသံကိုလည်း ကြားနေသည်။ အပြင်ဘက်တွင် ယိမ်းမူးယိမ်းယိုင် ဖြစ်နေကြသော သစ်ကိုင်းခက်လက်များသည် မှန်းဆအမြင်၌ ထင်လာကြ၏။ ထိုသစ်ကိုင်းခက်လက်များ၏ ရုပ်သွင်သည် ပို၍ သဲကွဲလာသောအခါ ထိုအရာဝတ္ထုများသည် အမြင်စိတ်အာရုံ၌ နု၏ခန္ဓာကိုယ်အသွင် ဖြစ်လာကြပြန်သည်။ </p>
	<p class="block_14">နု အဘယ်ကြောင့် ရောက်လာပြန်သနည်း။ နုသည် အဘယ်ကြောင့် ယိမ်းမူးယိမ်းယိုင် ဖြစ်နေရဘိသနည်း။ </p>
	<p class="block_14">“ရှင်ဟာ လူယုတ်မာပဲ၊ ကိုယ့်အိမ်က ကိုယ့်သမီးအရွယ် အစေခံကိုတောင် ရှင် စော်ကားဝံ့တယ်၊ ရှင်ဟာ လူယုတ်မာ၊ လူယုတ်မာ၊ လူယုတ်မာ” </p>
	<p class="block_14">ဟူသော နု နောက်ဆုံးပြောခဲ့သည့်အသံများကို ကြားလာပြန်သည်။ </p>
	<p class="block_14">ထိုအခါ မျက်စိကို စုံမှိတ်ထားလျက်ကပင် လက်ဝါးနှစ်ဖက်အစုံဖြင့် နားနှစ်ဖက်ကို ယောင်ယမ်းပိတ်လိုက်မိသည်။ </p>
	<p class="block_14">သို့သော် မျက်စိအမြင်စိတ်အာရုံသို့ ပေါက်စမသည် အပြင်ဘက်တွင်ဖြစ်သော လျှပ်စီးမျှင်လို ဖျတ်ခနဲ ရောက်လာ၏။ သို့သော် ထိုလျှပ်စီးသည် ချက်ချင်း ပျောက်၍မသွား။ ပေါက်စမသည် သူ့ရင်ကို တွန်း၍ တွန်း၍ ရုန်းဖယ်သည်။ ရှိုက်၍ ရှိုက်၍ ငိုသည်။ ပေါက်စမ မျက်လုံးအိမ်က မျက်ရည်တွေသည် သွေးတွေလို နီခြင်းခြင်း ဖြစ်လာကြ၏။ </p>
	<p class="block_14">သွေးတွေ၊ သွေးတွေ။ သူ၏ အမြင်အာရုံတွင်းသို့ သွေးချောင်းကြီး စီးဝင်လာ၏။ သွေးအိုင် ဖွဲ့လာ၏။ သွေးအိုင်ထဲမှာ လူးလှိမ့်ညည်းတွားရင်း အသက်ထွက်သွားသော လှမင်းနှင့် စံမြင့် လင်မယားသည် ရုပ်ရှင်ပိတ်ကားပေါ်က ကြော်ငြာဆလိုက်လို ပေါ်လာပြန်၏။ </p>
	<p class="block_14">တခါ၊ သည်သွေးအိုင်ထဲမှာပင် နုကို မြင်လာပြန်သည်။ နုနှင့်အတူ သံသယ မကင်းသော မျက်လုံးတွေနှင့် ကြည့်တတ်သည့် ငယ်ငယ်သည် အမြင်စိတ်သို့ ရောက်လာပြန်သည်။ ဇနီးနုနှင့် သမီးငယ်ငယ်တို့သည် အမြင်အာရုံမှာ ချာလည်လည်နေပြန်၏။ ထိုအတွေးရဟတ်တွင် ညီညီခင်သည် ခဏသာ ရောက်လာ ပျောက်ကွယ်၏။ သူသည် သင်တန်းပြီးဆုံးပြီဖြစ်လျက် ယခုတိုင် ပြန်မလာ။ ထိုသူငယ်နှင့်ပတ်သက်၍ကား များစွာပူပန်ခြင်း မရှိသည်မှာ မှန်၏။ ထိုသူငယ်သည် ဟိုနိုင်ငံရပ်ခြားမှာပင် ဆက်လက် နေထိုင်ကောင်း နေထိုင်မည်ဟု သိရသည်။ </p>
	<p class="block_14">အမြင်စိတ်အာရုံမှ ငယ်ငယ် ထွက်သွားသော်လည်း နုသည် ကျန်ရစ်၏။ ထိုအခါ မမကေသီ၊ ဒေါ်စောကြည်၊ ဒေါ်မိုးသူ၊ ဝန်ကြီး။ သူတို့သည် ရောထွေး ရောက်လာကြပြန်သည်။ သူတို့အားလုံးသည် စကားတွေကို ပြောကြ၏။ ရယ်မောရွှင်ပျသောအပြုံးကို ဆောင်ကြ၏။ သို့ပါလျက် ယခုတကြိမ်၌ ထို ရယ်မောရွှင်ပျသော အပြုံးသွင်ပြင်တို့သည် အလွန်လျှင် စက်ဆုပ်ရွံရှာ ထိတ်လန့်တုန်လှုပ်ဖွယ်သော အသွင်ကို ဆောင်နေကြလေသည်။ </p>
	<p class="block_14">ဦးထွန်းတင်သည် သူ့ကိုယ်ပေါ်မှစောင်ကို မျက်နှာပြင်တခုလုံးဆီသို့ ဆွဲယူလွှမ်းဖုံးလိုက်၏။ </p>
	<p class="block_14">အားလုံးသော အမြင်အာရုံစိတ်မှ လွတ်မြောက်နိုင်ရန် တဆင့်ကြိုးပမ်း အားထုတ်ခြင်းဖြစ်၏။</p>
	<p class="block_14">သို့ပါလျက် ဝန်ကြီးသည် သူ၏ အမြင်အာရုံဆီသို့ အနော်ရထာ ကိုးကွယ်သော ဘုရားရုပ် ဆင်းတုကို ဆောင်ယူလာ၏။ ဦးကျော်သာဦးကိုလည်း ခေါ်လာ၏။ </p>
	<p class="block_14">ယခုအခါ သူသည် ဦးကျော်သာဦးကို အလိုလိုပဲ ကြောက်ရွံ့လာသည်။ </p>
	<p class="block_14">သည်အချိန်မျိုးမှာ သည်လူက အဘယ်ကြောင့် ရောက်လာရသနည်း။ စင်စစ် သည်လူသည် သူ့အဖို့ ဘာမျှ အရေးပါအရာရောက်သူ မဟုတ်ပေ။ သို့ပါလျက် ထိုလူသည် သူ၏ အမြင်အာရုံစိတ်သို့ အဘယ်ကြောင့် ကျူးဝင်ရောက်လာရပါသနည်း။ </p>
	<p class="block_14">အမြင်အာရုံစိတ်မှာ ရောထွေးနေ၏။ အကြားအာရုံစိတ်မှာလည်း သောသောညံနေ၏။ ဘာသံမျှ မသဲကွဲ။ </p>
	<p class="block_14">ထိုအခိုက်မှာပင် မိုးကြိုးထစ်သံတချက်သည် ထပ်ဆင့် ပေါ်လာပြန်သည်။ ခန္ဓာကိုယ်သည် သွက်သွက်ခါသွားသည် ထင်လိုက်ရ၏။ </p>
	<p class="block_14">မောနေပေပြီ။ </p>
	<p class="block_14">ထိုအခါ နုသည် သံပုရာရည်ဖန်ခွက်ကို ကိုင်လျက် သူ့အပါးသို့ ရောက်လာပြန်ချေသည်။ </p>
	<p class="block_14">ယခုတကြိမ်တွင် နုသည် အပြုံးကို ဆောင်ထား၏။ ထိုအပြုံးသည် ခါးသက်သော အရသာ ရှိသည်။ ပူလောင်သော အတွေ့အထိလည်း ရှိသည်။ နံစော်သော အနံ့အသက်ဖြင့်လည်း ပုပ်ဟောင်သည်။ </p>
	<p class="block_14">ဦးထွန်းတင်၏ဦးနှောက်သည် ချာချာလည်နေပေပြီ။ </p>
	<p class="block_14">သူ၏ အမြင်စိတ်အာရုံ ဦးဆောင်သော အာရုံစိတ်အလုံးစုံသည် ယခုတကြိမ်၌ နုနှင့်ဝေးရာသို့ ထွက်ပြေးသည်ထင်၏။ ရုန်းရ၊ ကန်ရ၊ တွန်းဖယ်ရနှင့် မောလှချေသည်။ </p>
	<p class="block_14">သီသီမြိုင်ကိုတွေ့တော့ ရင်ထဲမှာ ဟာခနဲ ခံစားလိုက်ရသည်။ ဝမ်းမြောက်ခြင်းလိုလို၊ တမ်းဆွတ်ခြင်းလိုလိုပင်။ </p>
	<p class="block_14">သို့ပေမဲ့ သီသီမြိုင်၏ရှေ့မှနေ၍ လူတယောက်သည် ကာဆီးနေသလို မြင်ယောင်လာပြန်၏။ </p>
	<p class="block_14">တကယ်တမ်းကျတော့ အမြင်အာရုံစိတ်မှာ သီသီမြိုင် မရှိပေ။ </p>
	<p class="block_14">မျက်နှာပြင်မှာမူ သီသီမြိုင်၏ တံတွေးစက် လွင့်စဉ်ကျလာသလို ခံစားလိုက်မိသည် အထင်ဖြင့် ဦးထွန်းတင်သည် မျက်နှာပြင်ကို လက်နှစ်ဖက်ဖြင့် ယောင်ယမ်း ပွတ်သပ်လိုက်မိသည်။ </p>
	<p class="block_14">ချွေးသီးချွေးပေါက်များနှင့် ရောသော မျက်ရည်စများကို သုတ်မိသည်။ </p>
	<p class="block_14">သည်တော့မှ သူ အဘယ်မျှ ပင်ပန်းနေသည်ကို သတိပြုလာမိသည်။ အဘယ်မျှ ဝမ်းနည်း ကြေကွဲခြင်း ဖြစ်နေရပြီကိုလည်း သူ အမှတ်ထားမိသည်။ </p>
	<p class="block_14">စောင်ကို မျက်နှာမှာ လွှမ်းထားဆဲဖြစ်၍ အမှောင်ပိန်းနေသည်။ အလင်းရောင်သည် စောင်ကို ထိုးဖောက်ခြင်းငှာ မစွမ်းပေ။ </p>
	<p class="block_14">ဦးထွန်းတင်သည် မျက်လုံးအစုံကို ဖွင့်ကြည့်သည်။ အမှောင်ကိုသာ မြင်ရသည်။ </p>
	<p class="block_14">ခြောက်လှန့်တတ်သော အိပ်မက်ဆိုးမှ ရုန်းကန်နိုးထလာသည်ထင်၏။ </p>
	<p class="block_14">မည်သည့်အိပ်မက်မျိုးနည်းဟု အစရှာပြန်သည်။ </p>
	<p class="block_14">ထိုအခါ အမြင်အာရုံစိတ်သို့ ကိုကိုထွန်း ရောက်လာပြန်သည်။ ပြီး အေးငြိမ်း။</p>
	<p class="block_14">ဦးထွန်းတင်သည် မျက်လုံးအစုံကိုမှိတ်ကာ တဖက်သို့ စောင်းလှဲလိုက်သည်။</p>
	<p class="block_14">အေးငြိမ်းသည် အမြင်အာရုံမှ ထွက်ခွာမသွားပေ။ အမြင်အာရုံထဲမှာပင် နေလျက်က ဘဒင်ကို လှမ်း၍ခေါ်ယူပြန်သည်။ သည်တော့ ဘဒင် ရောက်လာ၏။ ဘဒင်၏နောက်မှ လူအချို့သည် ဖရိုဖရဲဖြင့် ပြေးဝင်ရောက်လာကြပြန်၏။ ရုတ်တရက်တွင် မည်သူမျှ သဲကွဲခြင်း မရှိနိုင်သေးပေ။ သို့သော် လူတယောက်၏ ရုပ်သွင်သည် တစတစ သဲကွဲလာသည်။ ထိုလူသည် သခင်ဖေသိန်း။ </p>
	<p class="block_14">သခင်ဖေသိန်းတယောက် အထိန်းသိမ်းခံရသောသတင်းကို လွန်ခဲ့သောအချိန်ပိုင်းက သူ ကြားခဲ့ရ၏။ </p>
	<p class="block_14">ထိုအခါ ခေတ်ကြီး ရုတ်တရက် ပြောင်းလဲလာသည်ကို သူ သတိရလာသည်။ သည်လို ခေတ်ပြောင်းကာလကြီးမျိုးမှာ သူ့လိုလူမျိုးသည် အနေကျုံ့လာသည်။ မမကေသီကိုယ်တိုင် စိတ်လက်ညစ်ညူး အားငယ်ထိတ်လန့်ခြင်းဖြင့် ညှိုးနွမ်းနုံနဲ့ရရှာသော အဖြစ်ကိုလည်း တွေးမိပြန်သည်။ ထို့ကြောင့် သူတို့မောင်နှမ နှစ်ဦးစလုံး သည်အိမ်ထဲမှ မထွက်ဘဲ နေခဲ့သည်မှာပင် အတော်ကြာခဲ့ပေပြီ။ ‘ငါတို့ ဘဝကတော့ အစစအရာရာ ကျဆုံးရပြီ’ ဟု ယူကျုံးမရခြင်းလည်း ဖြစ်ခဲ့ရသည်။ ‘အခု ငါတို့ ဘာလုပ်ရမှာလဲ’ ဟုလည်း မိမိကိုယ်ကိုပင်လျှင် နားမလည်နိုင်ခြင်းမျိုးဖြင့် မေးခွန်း အကြိမ်ကြိမ် ထုတ်ခဲ့ရပြီ။ </p>
	<p class="block_14">‘ကြည့်စမ်း၊ တကယ်တော့ ငါသေဆုံးခဲ့တာ ကြာပါပကောလား’ ဟူ၍ မိမိကိုယ်ကိုယ် ဝမ်းနည်း ပူဆွေးခြင်းမျိုးဖြင့် မိမိရုပ်အလောင်းကို မိမိကိုယ်တိုင် သင်္ဂြိုဟ်ခဲ့ရပြီဟုလည်း ထင်မှတ်လာသည်။ </p>
	<p class="block_14">ယခုလည်း ဤအတွေးတို့သည် စိတ်အာရုံသို့ ရောက်လာကြပြန်ချေပြီ။ ထိုအခါ မိမိ၏ရုပ်အလောင်းသည် အမြင်အာရုံသို့ ရောက်လာပြန်၏။ ရုပ်အလောင်းကို ထည့်ထားသော ခေါင်းဘေးက စာတန်းကို မြင်လာ၏။ </p>
	<p class="block_24">အငြိမ်းစား အတွင်းဝန်</p>
	<p class="block_24">သီရိပျံချီ ဦးထွန်းတင် (အိုင် စီ အ က် စ်)</p>
	<p class="block_24">အသက် ၅၇ နှစ်။</p>
	<p class="block_14">ဦးထွန်းတင်၏ စိတ်အာရုံသည် ထိုစာတန်းကို အကြိမ်ကြိမ် ဖတ်နေမိပြန်သည်။ သီရိပျံချီ ဟူသော စာလုံးကို အဖန်ဖန် ရေရွတ်နေမိ၏။ </p>
	<p class="block_14">ထိုအခါ အပြင်ဘက်မှ မိုးသံလေသံများသည် နားအာရုံသို့ ထိုးဝင်လာပြန်၏။ သို့သော် မိုးသံလေသံများသည် ဗိုလ်ကျော်မောင်၏ စကားလုံးများအဖြစ် ရောက်လာကြခြင်း ဖြစ်လေသည်။ </p>
	<p class="block_14">သူသည် စောင်ခေါင်းမြီးခြုံထားသည်ကို ဖွင့်လိုက်မိသည်။ </p>
	<p class="block_14">အလင်းရောင်နှင့် မိုးသံလေသံများသည် ဗြုန်းခနဲ ရောက်လာ၏။ </p>
	<p class="block_14">ဦးထွန်းတင်သည် အထိတ်တလန့် အော်ဟစ်လိုက်လေသည်။ အဆက်မပြတ် အော်ဟစ်သံ များသည် မိုးသံလေသံများကြားတွင် ရုတ်ခနဲ ပေါ်ထွက်ခဲ့ပြီး ချက်ချင်းပင် ပျောက်ကွယ်သွားလေ၏။ </p>
	<p class="block_14">ဦးထွန်းတင်၏နှလုံးအိမ်သို့ ဆက်သွယ်သော သွေးကြောများသည် ရပ်တန့်သွားကြသည်။ </p>
	<p class="block_14">ခဏအတွင်းမှာပင် ထိုရွှေတောင်ကြား အိမ်ကြီးသည် အပြင်ဘက်မှ မိုးသီးမိုးပေါက်များ သစ်ပင်ကိုင်းခက်များ၊ လျှပ်စီးများ မိုးကြိုးထစ်သံများနှယ် ယောက်ယက်ခတ် လှုပ်ရှားလာ၏။</p>
	<p class="block_6">◾</p>
	<p class="block_14">သို့သော် နောက်ရက်များ မကြာမီမှာပင် ထိုနေရာသည် ပကတိ ငြိမ်သက်ခြင်းမျိုးဖြင့် ပြန်လည် ငြိမ်ဆိမ်သွားလေ၏။ </p>
	<p class="block_14">ယခုအခါ နေခြည်သည် တောက်ပမြဲ တောက်ပလာ၏။ သစ်ရွက်ခက်လက်တို့သည် နေခြည်၌ ကခုန်မြူးထူးမြဲအတိုင်း ကခုန်မြူးထူးလာကြ၏။ ပန်းပွင့်များသည် ပွင့်ချပ်ကို လှစ်၍ လေညင်း၏ ကြူမွှေးခြင်းကို ခံယူကြကုန်၏။ ငှက်ငယ်ပျိုတို့သည် ငြိမ့်ညောင်းသာယာသော တေးကို ဆိုလာကြကုန်၏။ </p>
	<p class="block_14">သို့ဖြင့် လောကသည် အသစ်တဖန် ပျိုမျစ်ဖွံ့ထွားတော့အံ့သော အားမာန်ကို တန်ဆာဆင်လေသတည်း။ </p>
	<p class="block_6">◾</p>
	<p class="block_25">မင်းကျော်</p>
	<p class="block_13">&nbsp;</p>
	<p class="block_26">မြန်မာနိုင်ငံ လွတ်လပ်ရေးမရမီ ၁၉၄၇ ခုနှစ်မှ စ၍ </p>
	<p class="block_26">ဇာတ်အိမ်တည်ထားသည့် နိုင်ငံရေးနောက်ခံ </p>
	<p class="block_26">လူမှုရေး၊ အချစ်ရေး၊ အိမ်ထောင်ရေး၊ ငွေကြေးဥစ္စာအာဏာ၊ </p>
	<p class="block_26">တိုင်းချစ်ပြည်ချစ်စိတ်နှင့် </p>
	<p class="block_26">မျိုးဆက်နှစ်ဆက်ကြားက ဘဝဇာတ်လမ်းရှည်တခု…</p>
	<p class="block_2"><a href="https://t.me/TheBookR" class="calibre2">🅦🅗🅘🅢🅟🅔🅡 of 🅦🅞🅡🅓🅢</a></p>
	<p class="block_5"><span class="text_"></span><a href="https://t.me/TheBookR" class="calibre2"><span class="text_">https://t.me/TheBookR</span></a></p>

</div>

</body></html>